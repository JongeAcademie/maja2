# Liefste dagboek

✒ Liesbet Geris
- Liesbet Geris maakt als ingenieur deel uit van een team van dokters, biomedici en ingenieurs die werken aan de ontwikkeling van levende implantaten voor de behandeling van niet-helende botdefecten. Specifiek werkt zij aan de ontwikkeling van computermodellen van de biologische processen van botvorming. Liesbet Geris is ook co-vertegenwoordiger van de Commissie Interdisciplinariteit van de Jonge Academie.

Met een zucht klap ik mijn laptop dicht. De internetconnectie hier als zwak omschrijven, is nog licht uitgedrukt. Hetzelfde geldt voor de gsm-ontvangst. Ik bevind mij nochtans niet in één of ander exotisch land, maar gewoon in België. Alleen ligt Werpin, diep verscholen in de Ardense bossen, blijkbaar buiten het bereik van moderne communicatietechnologieën. We zijn hier op retraite. Niet echt om geestelijk te bezinnen, maar wel om de groepsdynamiek te stimuleren.

Wij, dat is Prometheus, een interdisciplinaire groep van onderzoekers die allemaal bijdragen tot de zoektocht naar de beste behandeling voor grote en niet-helende botdefecten. In onze groep zijn er materiaalkundigen, biomechanici, bio-ingenieurs, biomedische wetenschappers, biologen, tandartsen, artsen en laboratoriumtechnologen. En omdat ieder vogeltje zingt zoals het gebekt is, levert onze samenzang af en toe wel eens een kakofonie op.

Het succes van een interdisciplinaire groep hangt heel sterk af van de mate waarin de groep een eigen taal kan ontwikkelen. Vlak na de oprichting van Prometheus in 2006, toen de groep nog klein was, vormde dat geen probleem. Iedereen wist precies waar de ander mee bezig was en er was tijd genoeg om elke onderzoeksstap in detail uit te leggen. Ondertussen zijn we echter uitgegroeid tot een groep van meer dan vijftig mensen. Die zitten verspreid over verschillende campussen in Leuven, Heverlee en zelfs Luik. Om de ontwikkeling van die zo noodzakelijke gemeenschappelijke taal te bevorderen, komen we elke donderdag samen voor _journal clubs_ en datasessies. In _journal clubs_ bespreken we recent verschenen publicaties van andere groepen. In datasessies tonen onderzoekers de resultaten die ze zelf de afgelopen maanden over een specifiek thema verzameld hebben. Die bijeenkomsten helpen enorm, maar daarna gaat iedereen toch weer terug naar de eigen campus, de eigen werkplek, waardoor van een echte groepsdynamiek nooit echt sprake is. Sinds 2008 proberen we dat op te lossen door een jaarlijkse retraite te organiseren, waarbij we drie dagen lang onafgebroken samen zijn. Zonder andere besognes, zonder andere collega’s. En ook zonder wifi, blijkbaar.

Tijdens die drie dagen wordt er niet enkel rondgelummeld en gefilosofeerd over wetenschap, neen, het is altijd een behoorlijk druk programma met een mix van wetenschappelijke activiteiten en teambuilding. Vandaag beginnen we met een alternatieve versie van onze traditionele _journal club_. We worden ingedeeld in min of meer monodisciplinaire groepjes (ingenieurs bij ingenieurs, biologen bij biologen, enz.). Elk groepje krijgt een paper geschreven door een collega uit een ander groepje en daarover moeten we vervolgens een presentatie voorbereiden. De groepsleiders mogen helpen met de voorbereiding, maar krijgen strikte orders om tijdens de presentaties hun mond te houden. Nu zijn we het wel gewoon te luisteren naar een presentatie over onderzoek uit een andere discipline, maar dat onderzoek zélf uitleggen, is een volledig ander verhaal. In mijn groepje wordt dan ook keihard gewerkt, gediscussieerd en zelfs regelmatig eens gevloekt tot iedereen zich min of meer comfortabel voelt bij wat we aan de andere groepjes moeten vertellen.

Tijdens de presentaties verbaas ik me over de enorme evolutie die de doctoraatsstudenten hebben gemaakt sinds ze in onze groep begonnen zijn. Ik zie één van mijn eigen doctoraatsstudenten, een toegepast wiskundige, een behoorlijk overtuigende uitleg afsteken over de selectie van stamcellen. In gedachten ga ik terug naar de allereerste datasessie die hij bijwoonde. Het onderwerp was de matrix, een begrip dat een wiskundige niet vreemd is. Maar helaas voor hem ging het helemaal niet over de wiskundige matrix, maar over de extracellulaire matrix, één van de grondstoffen van biologische weefsels. Wat verderop in de presentatie bleek het woord ‘model’ opeens ook geen computermodel (en zelfs geen supermodel) meer te zijn, maar een muis, en een buffer was plots een vloeistof in plaats van een tijdelijke geheugenopslag in je computer. Na amper vijf minuten zat hij al enigszins verwilderd om zich heen te kijken en nog vijf minuten later had hij het helemaal opgegeven. Diezelfde student staat nu dus uit de losse pols te spreken over gen-expressie, _western blots_, _in vivo essays_ en meer van dat alles voor een publiek dat voor de helft uit biomedisch geschoolde mensen bestaat. Ik ben ontzettend trots.

_![](picknick.jpg#x50y25 "© foto: Kathleen Bosmans")_

De presentaties verlopen in een joviale sfeer. Aangezien niemand de dans kan ontspringen, verdwijnt de gêne algauw. Zowat negentig procent van wat we elkaar vertellen, blijkt wetenschappelijk correct. Om de andere tien procent wordt hartelijk gelachen. Wanneer mijn wiskundige zich vergist en op de histologische coupe naar bot wijst terwijl hij over kraakbeen spreekt, kan een collega-groepsleider het niet laten om een gevatte opmerking te maken. Alsof zijn groepje mijn paper helemaal juist geïnterpreteerd had! Iedereen weet toch dat een parameter en een variabele twee totaal verschillende dingen zijn. Het steekspel is begonnen — zo mogen de groepsleiders dan toch ook iets zeggen die namiddag.

Na de middag is het tijd voor wat minder wetenschappelijke getinte activiteiten. Eén van mijn postdocs doet bij wijze van hobby aan taiko, Japans trommelen, en ze heeft haar coach weten te overtuigen om ons zootje ongeregeld een try-out te komen geven. De groep is te groot om allemaal samen te kunnen trommelen en dus mag de ene helft van de groep het beste van zichzelf geven onder het geamuseerd toeziend oog van de andere helft. Ik merk al snel dat de raad om sportkledij aan te trekken terecht is: taiko is niet zomaar wat op een trommel slaan, het is een totale body work-out.

Ik heb een trommel op de laatste rij gekozen en kan van daaruit de andere deelnemers in het oog houden. Grappig dat velen trommelen zoals ze aan onderzoek doen. Sommigen gaan er duidelijk volledig voor en amuseren zich goed. Anderen blijken ook bij taiko eerder perfectionistisch te zijn en ze beginnen meteen te fronsen zodra ze uit het ritme slaan of afgeleid worden. En tot slot zijn er de bedachtzame types, die liever geen al te grote bewegingen maken of al te luid roepen. Hier en daar zie ik echter ook een totale persoonlijkheidswissel. Een notoir haantje-de-voorste verdwijnt ineens in de massa en een eerder terughoudende groepsleider probeert haar doctorandi (die allen van het competitieve type zijn) van de wijs te brengen door voor hun neus gek te staan doen. Hilariteit alom.

Na zo’n krachtinspanning is het de beurt aan een andere fijne retraite-traditie: het internationale buffet. Toen de groep kleiner was, werd elke maaltijd door een andere landengroep gekookt, maar dat begon een beetje uit de hand te lopen doordat onderzoekers halverwege de groepsactiviteiten wegliepen om te beginnen koken. We houden het deze keer dus op zelf-samenstelbare pita’s (zodat aan alle medische en religieuze diëten tegemoet kan worden gekomen), gevolgd door een internationaal desserten-buffet. De tafel kreunt onder het gewicht van al die zoetigheden van over de hele wereld. Allen geven kort wat uitleg over wat ze gemaakt hebben. Opnieuw kom ik weer heel wat dingen te weten over onze onderzoekers.

Buikje (te) vol, quizzen maar! Af en toe staat een vrijwilliger op om een quiz te maken, maar ik moet eerlijk zijn: meestal beschouwen we dat als een gedroomd karweitje voor nieuwe doctoraatsstudenten. De quiz is leuk, en af en toe wat bitsig wanneer het erom begint te spannen. De meeste wetenschappers zijn competitief ingestelde mensen en wij zijn geen uitzondering op die regel. Als we ook maar even een kans ruiken, dan klagen we de jury luid en uitgebreid aan wegens onterechte beslissingen. Om vervolgens evenveel tegenwind te krijgen van de jury…

De quiz is vooral de uitgelezen voorbereiding van het meest belangrijke gedeelte van ons avondprogramma: tooghangen! Ik leer heel wat bij over internationale politiek, doe ideeën op voor geweldige vakantiebestemmingen en verneem wat er allemaal vreemd is aan België. En toch, jawel, komen onze gesprekken uiteindelijk altijd weer uit bij de planning van nieuwe projecten en een volgende reeks experimenten. Belgisch bier is in het verleden al meermaals de ideale katalysator gebleken voor onze beste interdisciplinaire experimenten en samenwerkingen (al blijken, toegegeven, niet alle briljante ideeën even briljant te zijn wanneer ze bij daglicht en zonder bier worden bekeken). Zeg nu nog eens dat België geen interdisciplinair onderzoek faciliteert.

Net voor het slapengaan probeer ik nogmaals de wifi aan de praat te krijgen om mijn e-mails te checken, maar de Ardense bossen blijven tegenwerken. Dan maar de slaapzak induiken en nog wat slaap bijeensprokkelen voor we morgen aan een nieuwe reeks activiteiten beginnen. Al houdt het programma voor mij wel op in de namiddag. ‘Principal Investigators not invited’ staat uitdrukkelijk bij het avondprogramma van dag twee. En dat is toch even een persoonlijke reality-check. Ik mag dan wel lid zijn van de _Jonge_ Academie en me met mijn vijfendertig lentes nog een academische snotneus voelen, voor sommige onderzoekers maak ik al deel uit van het (oude) meubilair.

Alleen enkele muggen houden mij nu nog uit mijn slaap. Ik overweeg nog even om op muggenjacht te gaan, maar ben uiteindelijk toch te moe en hoop dan maar dat één van de collega-groepsleiders met wie ik de kamer deel, aanlokkelijker zal blijken voor muggen dan ik. Zou biomedisch bloed beter smaken dan ingenieursbloed? Of heeft de mug zin in een cocktail? Lang leve de interdisciplinariteit!


<p style="margin-top:5rem;text-indent:0;color:gray;"><small><em>De smaak te pakken? De Jonge Academie publiceert maandelijks een nieuw dagboek op haar website.</em></small><br/> <small><em>Lees meer dagboeken op [http://jongeacademie.be/blog-2](http://jongeacademie.be/blog-2)</em></small></p>
