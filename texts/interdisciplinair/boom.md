# Een grillige boom
: Over de relativiteit en vanzelfsprekendheid van interdisciplinariteit

✒ Jelle Haemers
- Jelle Haemers is _historicus_ en bestudeert de stedelijke samenleving in de middeleeuwse Nederlanden. In het bijzonder focust hij op de geschiedenis van politieke conflicten en sociaal protest in de vijftiende eeuw.

∑ Het woord ‘discipline’ is eigenlijk een paradox. In zijn meest gehanteerde vorm verwijst het woord volgens Van Dale naar ‘tucht’ en een ‘regime van strenge gedragsregels’, terwijl de andere betekenis juist helemaal niet aan een strakke definitie gebonden blijkt. Van Dale houdt het dan namelijk bij ‘studierichting’ of ‘wetenschap’. Een dergelijke vage omschrijving heeft dus weinig met strenge disciplinering te maken, maar toont aan dat het begrip in zijn academische betekenis erg vrij te interpreteren is. Willen we nagaan wat verschillende disciplines onderscheidt, dan moeten we terugkijken naar de geschiedenis van de disciplinevorming.

Het ontstaan van disciplines is niet erg strak geregeld. Samenwerking tussen disciplines is eigen aan universiteiten, maar het onderverdelen in disciplinaire hokjes en afstoten van subdisciplines is dat evenzeer. Disciplinevorming kent een organische groei en interdisciplinariteit typeert de geschiedenis van de wetenschap, en dus ook haar toekomst.

De eerste universiteiten waren per definitie interdisciplinair. Van bij hun stichting in de middeleeuwen kenden ze maar vier afdelingen. De in 1425 opgerichte universiteit van Leuven, bijvoorbeeld, was onderverdeeld in _Artes_, geneeskunde, theologie en recht. Vooral de _Artes_ waren een zeer uitgebreide faculteit: onder meer wiskunde, muziek en taalstudie waren er ondergebracht. Dat lijkt onlogisch vanuit een hedendaags standpunt, maar bij nader inzien hebben die studiegebieden toch veel overeenkomsten op het vlak van systematiek. De universiteiten hebben die indeling heel lang behouden, sommige zelfs tot in de negentiende eeuw. Doorgaans vonden onderwijs en onderzoek ook in hetzelfde gebouw plaats, zoals in de Leuvense universiteitshallen, waarvan de centrale zaal in vijf grote ruimtes was (en nog steeds is) ingedeeld: één voor elke afdeling naast een gemeenschappelijke inkomhal. In die hal kwamen docenten en studenten samen om over thema’s te debatteren en dus het algemene kennisideaal van de universiteit te praktiseren. Ook toen de Gentse universiteit in 1817 werd gesticht, was het gemeenschappelijke gebouw — de huidige Aula in de Volderstraat — rond een centraal auditorium ingericht: daar konden professoren en studenten de universele kennis delen.

De samenwerking tussen disciplines leidde echter tot spanningen. Die werden zo groot dat de faculteiten versnipperden, ook al bleef er een tegenbeweging merkbaar die voor samenwerking bleef ijveren. In Gent liepen de spanningen vrij snel op toen het geblaf en gejank van honden waarop medische experimenten werden uitgevoerd, bijwijlen enkele kamers verderop het filologische en juridische exposé van docenten in de alfawetenschappen verstoorde; verhuis- en lokaalproblemen zijn dus inherent aan de geschiedenis van universiteiten en hun disciplinevorming.

Legaten stonden toe dat de Gentse medici uiteindelijk konden verhuizen naar de site van het stadsziekenhuis aan de Bijloke, dat er al sinds de dertiende eeuw huisde. De cirkelvormige paviljoenstructuur van het nieuwe gebouw ademde echter nog steeds het ideaal van academische samenwerking uit. De vele medische en (poli)klinische instituten, inclusief de farmacie, konden er in een gezamenlijke kern bijeenkomen, maar symbolisch elk in een verschillende richting uitgroeien. Uiteraard werden ook die gebouwen te klein en waaierden de verschillende disciplines naderhand over de stad uit. Met de geografische afstand vergrootte ook de disciplinaire afstand tussen de studierichtingen.

Uiteraard zijn er meer fundamentele redenen aan te wijzen waarom disciplines uit elkaar groei(d)en. Structureel verschillende methodes, schaalvergroting en natuurlijk toenemende specialisatie waren cruciaal, maar ook andere factoren zoals toeval, maatschappelijke noden, machtsconcentratie en grote persoonlijkheden leidden tot disciplinevorming. Opvallend is dat precies aan het einde van de negentiende eeuw tal van professoren met succes voor de opsplitsing van disciplines hebben geijverd. Het voorbeeld kwam hoofdzakelijk uit Duitse universiteiten, die een pioniersrol vervulden in het ontstaan van kritisch wetenschappelijk onderzoek: op basis van experimenten en bronnen publiceerden professionele vorsers er onderzoeksresultaten. Dat leidde tot specialisatie door bekende namen: wetenschap werd een bedrijf van belangrijke mannen. In Leuven leidde Louis Henry, die niet toevallig in de Duitse universiteitsstad Gießen opgeleid was, de opsplitsing van de wetenschapsfaculteit in 1869. Natuurkunde, scheikunde, geologie, mineralogie, botanica en zoölogie werden nieuwe opleidingen waarin doctorstitels behaald konden worden omdat ze alle over eigen laboratoria beschikten. De Leuvense rector Désiré Mercier was nog zo’n grote naam die sterk ingreep in het toenmalige academische landschap. Op aangeven van paus Leo XIII, een gewezen nuntius in Brussel, richtte hij in 1892 in de Faculteit Letteren een Hoger Instituut voor Wijsbegeerte op, met onder meer een laboratorium voor experimentele psychologie en later ook voor ‘Opvoedkunde’. Die laboratoria kregen de taak om onderzoek te voeren omdat de maatschappij daar volgens de inrichtende macht om vroeg, maar ook omdat de Kerk dat onderzoek niet alleen aan de Rijksuniversiteiten en vrijzinnige universiteiten wilde overlaten.

Vooral in de tweede helft van de twintigste eeuw ontstond een wildgroei van takken aan de universitaire boom, die steeds grilliger van vorm werd. Schaalvergroting en grotere studentenaantallen speelden daarbij een grote rol. Lichamelijke Opvoeding werd bijvoorbeeld afgesplitst van Geneeskunde om de grotere groepen beter te kunnen beheersen. Toen er vanaf 1970 in die richting ook meisjes werden toegelaten, was er namelijk een grotere nood aan eigen infrastructuur.

Tegelijk noopte verregaande specialisatie en concurrentie binnen de exacte wetenschappen tot de oprichting van eigen instituten die gekanaliseerde geldstromen konden beheren en, niet minder belangrijk, die ook konden consolideren en uitbreiden. Soms is er uiteraard ook macht mee gemoeid: niet elk onderzoek krijgt uiteindelijk de kansen om tot een permanent consortium uit te groeien. Sommige succesvolle onderzoekscentra, zoals Rega (bacteriologisch onderzoek) en Esat (elektronica en technologie) in Leuven, kregen steun van het universiteitsbestuur om uit te groeien tot aparte instituten. Zo vormen ze eigenlijk bijna aparte disciplines op zich.

Die ontwikkeling toont aan dat het aantal disciplines eigenlijk eindeloos is en dat de concentratie van middelen, excellentie en verregaande specialisatie nieuwe criteria geworden zijn om disciplines te onderscheiden. Een wirwar van takken aan de universitaire boom dus. Of beter: bomen, want gezien de lokale dynamiek verschilt het concrete onderzoek in eenzelfde vakgebied danig van universiteit tot universiteit en zeker over landsgrenzen heen. Om maar een voorbeeld te noemen: in Spanje maken antropologie, geschiedenis en geografie dikwijls deel uit van dezelfde faculteit en is er een verregaande kruisbestuiving tussen die disciplines, wat in België voor de desbetreffende disciplines uiterst zeldzaam is. Aan het einde van de negentiende eeuw vond de Spaanse overheid het essentieel om die drie deelgebieden te bundelen met de bedoeling onderzoek rond de nationale identiteit te stimuleren. Nog steeds kunnen studenten in Madrid, Sevilla en Valencia die drie richtingen gezamenlijk opnemen en besluiten om pas later te specialiseren.

Een gelijksoortige drang naar bundeling van de versnippering vindt ook dichter bij huis plaats. Het is immers eigen aan universiteiten om, los van hedendaagse noden, ‘universele’ kritische geesten te vormen. In 1988 verklaarde de rector van de universitaire campus in Kortrijk, Guido Maertens, dat een universiteit geen economisten en ingenieurs moet afleveren, maar mensen moet vormen. Met die idee in het achterhoofd richtten verschillende universiteiten cross-disciplinaire masters op, of werkgroepen en denktanken die zich over maatschappelijke problemen en noden buigen over de grenzen van vakgebieden heen. Dat resulteert dan bijvoorbeeld in lezingreeksen, die niet zozeer nieuw onderzoek willen opstarten, maar wel een platform willen bieden voor interdisciplinaire samenwerking (kortom, gesprekken zoals er in de middeleeuwse hallen in Leuven of de negentiende-eeuwse Gentse aula dagelijks plaatsvonden). Voorbeelden zijn het ‘Studium Generale’ van de Universiteit Antwerpen of de ‘Crosstalks’ van de Vrije Universiteit Brussel, fora die maatschappelijke problemen met publicaties van wetenschappers uit verschillende disciplines of een interdisciplinaire lezingreeks willen benaderen. Ook bestuurlijke overheden, die al dan niet terecht soms onderzoek en onderwijs op de markt wensen af te stemmen, creëren richtingen die studenten met een veelheid van onderzoek doen kennismaken. Transdisciplinair is bijvoorbeeld de master ‘Globalisation and Development Studies’ aan de Universiteit van Maastricht, waarin vakken uit de politicologie, ingenieurswetenschappen, recht en economie worden aangeboden. Critici vinden dat een te diepe buiging voor hedendaagse noden. ‘Wie met de tijdsgeest trouwt, is weldra weduwnaar,’ beweerde Kierkegaard ooit. Anderen moedigen dergelijke initiatieven daarentegen aan op basis van het argument dat zo de universiteit, althans naar eigen zeggen, weer dichter bij de maatschappij zal aansluiten. Hoe dan ook, de groei aan richtingen en disciplines toont aan dat de toekomst van interdisciplinariteit verzekerd is en dat er van gedisciplineerde disciplinevorming nooit sprake zal zijn. _Nomen non est omen._

###### Literatuur

- De Ridder-Symoens, H. (ed.) (1996–2003). _A history of the universities_, Cambridge: 2 vols.
- Mantels, R. (2013). _Gent. Een geschiedenis van universiteit en stad, 1817–1940_. Brussel.
- Nys, L., & Tollebeek, J. (2008). _De stad op de berg. Een geschiedenis van de Leuvense universiteit, 1968–2005_. Leuven.
- Roegiers, J., & Lamberts, E. (1986). _De universiteit te Leuven, 1425–1985_. Leuven.
- Tollebeek, J. (2013). _Disciplines en studies. Vernieuwing in de Geesteswetenschappen_. In ‘Studium’, nr. 6, 79–90.
