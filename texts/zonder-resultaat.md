# Onderzoek zonder resultaat

✒ Hans Op de Beeck :twitter: @hans_opdebeeck

∑ Wanneer is wetenschappelijk onderzoek ‘mislukt’? In zeer strikte zin zou je dit kunnen opvatten als onderzoek waarin iets fout gelopen is door slecht en slordig werk. Maar daar hebben we het niet over in dit nummer van Maja. Wel over een veel subtieler en eerder subjectief gevoel van falen. Vaak worden perfect uitgevoerde experimenten immers toch als een mislukking ervaren wanneer ze een nulresultaat opleveren — het niet vinden van een verhoopt effect. Onderzoekers zijn, net zoals andere mensen, geneigd om vooral belang te hechten aan bevestiging.

Als onderzoekers een nieuwe of bestaande hypothese aan een test onderwerpen, dan hopen ze meestal op een positief resultaat. Een biomedisch onderzoeker die een nieuw medicijn uittest, wil uiteraard dat dat medicijn een gunstig effect heeft op de uitkomst van een behandeling. En dat hopen natuurlijk ook alle patiënten die wachten op een medicijn voor een ongeneeslijke ziekte.

Onderzoekers haten nulresultaten. Nulresultaten hebben een slechte reputatie. Ze lijken moeilijk te publiceren en al helemaal niet in die belangrijke tijdschriften die doorgaans de basis vormen voor een succesvolle onderzoekscarrière. Dat is inderdaad een groot probleem. Maar soms loopt het ook goed af en daarvan schets ik hier een voorbeeld uit mijn eigen onderzoekservaring.

In 2008 werkte ik samen met Dr. Bart Boets, een specialist in onderzoek naar dyslexie. Bart was goed op de hoogte van de literatuur over de cognitieve en neurologische symptomen bij personen die specifieke moeilijkheden ondervinden bij het lezen. Er begon zich op dat moment in de onderzoeksliteratuur een consensus af te tekenen — voor zover dat mogelijk is in de wetenschap, natuurlijk. De meeste studies legden de oorzaak van de leesproblemen niet bij het verwerken van de visuele beelden, maar bij een slechte kwaliteit van de verwerking en voorstelling van klanken (fonemen). Dit noemt men de hypothese van het ‘fonologisch deficit’. Mensen met zo’n fonologisch deficit kunnen visuele beelden niet goed in verband brengen met klanken en dat leidt dan tot leesproblemen. Getrainde lezers vergeten soms hoe belangrijk dit verband tussen klank en beeld is, maar het wordt meteen duidelijk als je beginnende lezertjes hoort fluisteren telkens wanneer ze een woord lezen.

Het bewijs voor zo’n fonologisch deficit was echter zeer onvolledig omdat het moeilijk is om de kwaliteit van klankvoorstellingen in de menselijke hersenen te meten. Wat neurowetenschappers wél vrij eenvoudig kunnen achterhalen met hersenscans, is waar die klankvoorstellingen zich bevinden. Daarbij worden proefpersonen aan twee verschillende taken onderworpen, die sterk op elkaar lijken, maar waarbij de ene taak klankvoorstellingen in de hersenen activeert en de andere niet. De proefpersonen voeren die twee taken uit in een scanner en onderzoekers vergelijken dan de activatiepatronen in de hersenen. Alle gebieden die actief zijn in de taak die de klankvoorstellingen activeert, zijn potentieel betrokken bij die klankvoorstellingen. Maar we weten niet wat er precies in die gebieden gebeurt. Ze zijn actief voor heel verschillende klanken en reageren bijvoorbeeld even sterk op <mama> als op <schurk>. Hoe kunnen we dan weten hoe goed de klankvoorstellingen zijn in die gebieden en hoe ze het verschil weergeven tussen <mama> en <schurk>? We zouden de activiteit van individuele neuronen in die gebieden kunnen meten, maar dat is niet doenbaar zonder de schedel open te maken.

❝ De resultaten dwongen ons om verder na te denken. ![](brainscan.png "© bronmateriaal illustratie: KU Leuven")

In 2008 waren we eindelijk in staat om via een omweg het net genoemde euvel te verhelpen. We konden nog steeds geen individuele neuronen meten in een gezond persoon, maar we konden de hersenscandata wel onderwerpen aan neurale netwerkanalyses die ons toelieten om in een hersengebied kleine verschillen te detecteren in het patroon van activatie over groepen van neuronen. Op die manier waren we in staat om verschillen te detecteren, niet alleen tussen <mama> en <schurk>, maar zelfs tussen relatief gelijkende klanken zoals <baba> en <bubu>. En dat was wat Bart nodig had om de hypothese van het fonologisch deficit te toetsen.

Het hele onderzoek was precies daarvoor opgezet. Gezien de dominantie van deze hypothese in de literatuur waren we er dan ook vrij gerust op dat we met deze nieuwe methode verschillen zouden detecteren tussen personen met en zonder dyslexie. Niet dat we veel rust hadden — en dan vooral Bart niet — want het uitvoeren en analyseren van het experiment kostte veel tijd. Groot was dan ook de consternatie toen de data-analyses onze voorspellingen tegenspraken. De kwaliteit van de klankvoorstellingen zoals gemeten via onze nieuwe methode was namelijk dezelfde bij volwassenen met én zonder dyslexie. We gingen zeker niet over één nacht ijs vooraleer we die conclusie trokken. Alles werd herhaaldelijk geverifieerd; verschillende varianten van de analyses werden uitgeprobeerd. We werden steeds zekerder van ons stuk: er was duidelijk wat loos met die hypothese van het fonologisch deficit. Maar hoe moest het nu verder?

De resultaten dwongen ons om verder na te denken. Toevallig werd er in de laatste jaren een alternatieve hypothese opgeworpen die stelde dat er misschien wel helemaal niets mis was met de klankvoorstellingen. Integendeel, die representaties zouden wel in orde zijn, maar niet goed toegankelijk voor andere processen in de hersenen. Het verschil tussen beide hypotheses kunnen we aanschouwelijk maken met een metafoor van een draadloos computernetwerk waarbij een gebruiker problemen heeft om een bestand op de server te lezen. De ‘oude’ hypothese van het fonologisch deficit komt overeen met een situatie waarbij er iets aan de hand is met het bestand zoals het op de server staat. De nieuwe invalshoek suggereert dat het bestand zelf in orde is, maar dat de netwerkverbinding niet sterk genoeg is.

Die hypothese van de slechte verbinding leidde tot een nieuwe invalshoek voor ons onderzoek. En inderdaad, een nieuwe data-analyse bevestigde dat de gebieden waarin zich de perfect normale klankvoorstellingen bevonden bij dyslexie, een lager dan normale verbinding vertoonden met een ander hersengebied, de regio van Broca. Die nieuwe data-analyse en dat nieuwe resultaat waren op zich niet zo innovatief als de methodologie die een nulresultaat gaf, maar in combinatie maakten de twee benaderingen een zeer sterk punt. En dat punt bleek sterk genoeg te zijn om uiteindelijk gepubliceerd te worden in _Science_, vijf jaar nadat we de studie opstartten.

Dit is geen alleenstaand voorbeeld. Als een studie ingaat op een relevante vraag, als ze goed uitgevoerd wordt en als kwaliteitstests mogelijk zijn om te verzekeren dat een nulresultaat of ‘mislukking’ niet te wijten is aan slecht en slordig werk, dan is een nulresultaat van belang. Ook als het initieel een ontgoocheling is. De wijze waarop onderzoekers omgaan met eventuele mislukkingen vertelt ons ook zeer veel over hun integriteit, motivatie en creativiteit, meer nog dan de manier waarop ze omgaan met succes. En trouwens, wie beweerde er dat wetenschap gemakkelijk moet zijn?
