# Voorwoord

✒ Marianne Van Remoortel :twitter: @maidmarianne


❝ **Failure is success in progress.** — Albert Einstein **I have not failed. I’ve just found 10,000 ways that won’t work.** — Thomas Edison **The world is a book and those who do not travel read only one page.** — Augustinus  **The journey is the reward.** — Chinees spreekwoord

Nood aan een oppepper na een teleurstelling of mislukking? Even het noorden kwijt? Het internet barst van de inspirerende citaten die gretig in de mond van beroemde dode geleerden worden gelegd. Zij blijken als bij toverslag allemaal Engels te spreken, ongeacht hun plaats of tijd van herkomst. Ook anonieme spreekwoorden uit het Verre Oosten doen het altijd goed. De mensen zijn daar meer zen en zo.

Maar wat met de onderzoekers van vandaag? Als zij al zen lijken, dan toch vooral omdat er nog altijd een taboe rust op falen in de wetenschap. Succes deel je op congressen, in publicaties, cv’s, projectaanvragen. Van tegenslagen en omwegen zijn vaak alleen je naaste collega’s getuige.

De Jonge Academie wil wel praten over wat niet lukt, hapert of anders loopt dan verwacht. Daarom staat het tweede nummer van Maja in het teken van falen en dwalen in wetenschap. We hebben het over nulresultaten, chaostheorie, atypische carrièrepaden en internationale omzwervingen van Vlaamse academici; over de grillen van het huidige onderzoeksfinancieringssysteem, over Babylonische spraakverwarring in interdisciplinaire onderzoeksgroepen en over onze eigen gestrande pogingen om onze veelheid aan visies op de universiteit van de toekomst in een heldere en coherente tekst te vatten.

Zoals Aristoteles zei: ‘Er is maar een manier om kritiek te vermijden: niets doen, niets zeggen en niets zijn.’ Of was het de Canadese ijshockeyspeler Fred Shero? Schrijver Elbert Hubbard? Of toch maar ‘anoniem’?
