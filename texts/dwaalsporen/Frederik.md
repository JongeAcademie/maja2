# Frederik De Laender

✒ Violet Soen

∑ Frederik De Laender is als onderzoeker verbonden aan de universiteit van Namen en de UGent, waar hij veranderingen in de biodiversiteit bestudeert en computermodellen ontwikkelt om in te schatten in hoeverre de mens dergelijke veranderingen (mede) veroorzaakt. In 2013 werd hij lid van de Jonge Academie. Nochtans dachten zijn professoren tijdens het eerste jaar helemaal anders over zijn kansen om ooit bio-ingenieur te worden. Gebuisd over de hele lijn, luidde het verdict.

❝ Bissen is geen zwakte die uit je cv moet worden weggeschminkt. ![](FrederikDeLaender.jpg#x50y25 "© foto: Sophie Dejaegher")

‘Ik zou allicht moeten zeggen dat dat als een grote klap kwam, of dat ik zin had om op te geven, maar zo was het niet. Het leek gewoon vanzelfsprekend om door te gaan. Ik heb nooit een plan B gehad. Op die leeftijd kon ik ook ontzettend goed relativeren, veel beter dan vandaag, trouwens.’

### Q: Was je dan toch zo gebeten door de passie voor wetenschap?
Eigenlijk niet. De passie voor wetenschap kwam er voor mij pas tijdens het onderzoek voor mijn scriptie. Plots moest ik ook rekenwerk uitvoeren en kwam er modelsimulatie bij kijken. Ik werkte steeds later door omdat ik een oefening echt volledig wou snappen of omdat ik alles uit mijn onderzoeksresultaten wilde halen. De wetenschap liet mij plots niet meer los! Ik ben dus jammer genoeg het tegenvoorbeeld van het nut van een oriënteringsproef. Voor mij zou een dergelijke proef absoluut te vroeg zijn gekomen en een weinig belovend resultaat hebben gegeven.

### Q: Is je bisjaar voor jou nu volledig onbelangrijk geworden?
Uiteraard is het onbelangrijk, maar terzelfdertijd steekt het af en toe nog een beetje. Ik denk dat ik het ergens wel jammer vind en ik heb het moeilijk om het niet als een ‘verloren’ jaar te zien. Het bisjaar heeft mijn kansen op een postdoc destijds zeker niet verhoogd en steeds moest ik net wat harder gaan dan iemand van mijn afstudeerjaar met een jaartje minder op de teller. Ik heb dit ‘falen’ voor mezelf dan ook nooit aanvaardbaar proberen te maken door er een meerwaarde in te zoeken, wat tegenwoordig misschien ook te vaak gebeurt.

### Q: Maar het verzwijgen doe je blijkbaar ook niet?
Uiteraard niet, integendeel. Bissen is geen zwakte die uit je cv moet worden weggeschminkt. Daarmee ontmoedig je alleen maar de jonge mensen die een academische carrière ambiëren. Academici zijn geen onfeilbare supersterren en moeten dat van bij het begin durven te tonen. Soms ben je simpelweg verkeerd en blijk je een fout te hebben gemaakt waaruit je helemaal niets positiefs kunt halen. In het beste geval stap je er gewoon overheen.
