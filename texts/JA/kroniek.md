# Kroniek

✒ Sophie Dejaegher :twitter: @SophieDejaegher

**![](stapstenen.jpg#x50y35 "© foto: Sophie Dejaegher")**

- 10–11.3.2014: **Voorjaarstweedaagse** De Jonge Academie houdt jaarlijks een voorjaars- en een najaarstweedaagse. Tijdens die bijeenkomsten zijn er plenaire vergaderingen en break-out sessies. De commissies en taskforces geven vorm aan initiatieven, publicaties en evenementen. Aan elke tweedaagse wordt een publiek evenement gekoppeld. Tijdens het voorjaar was dat een politiek debat en de inauguratie van de nieuwe leden.

- 10.3.2014: **Politiek debat Wetenschapsbeleid** In de aanloop naar de verkiezingen van mei 2014 nodigde de Jonge Academie alle wetenschapsspecialisten van de politieke partijen in Vlaanderen uit om hun visie op wetenschap en onderzoek voor het publiek toe te lichten in een debat.

- 4.7.2014: **Lancering campagne Citizen Science** Tijdens de _summer school_ wetenschapscommunicatie ‘[Zeg ’t eens](http://zegteens.be/)’ lanceerde de Jonge Academie haar campagne over Citizen Science met een experiment voor driehonderd deelnemers. Dat bracht enkele opvallende resultaten aan het licht. Vrouwen zijn ‘superconnectors’ en netwerken het meest tussen kleine groepjes. Onderzoekers van ‘kleine’ universiteiten leggen meer contacten dan hun collega’s van de ‘grote’ universiteiten. En onderzoekers aan de KU Leuven en de UGent netwerken goed in eigen gelederen, maar niet met elkaar. Tot slot waren de natuurwetenschappers de winnaars van de populariteitstest, met de meeste contacten met elkaar en andere disciplines.

- 16.9.2014: **Sociale dag in Hasselt** Een keer per jaar bezoekt de Jonge Academie een universiteitsstad. In 2014 was dat Hasselt. Behalve een campusbezoek en een ontmoeting met de rector stonden ook een paar toeristische activiteiten op de agenda. Elkaar en elkanders onderzoek leren kennen staat op die dag centraal.

- 19.9.2014: **Opiniestuk De Morgen** Onder de titel ‘Hoger inschrijvingsgeld is wetenschappelijk onverantwoord. Het debat over het hoger onderwijs is er een van meningen, niet van feiten,’ argumenteert de Jonge Academie voor een visie op inschrijvingsgeld gebaseerd op onderzoek en kritische reflectie, eerder dan op veronderstellingen.

- 30–31.10.2014: **Europese meeting Jonge Academies** De Jonge Academies van Europa willen in de toekomst nauwer samenwerken en projecten delen. In 2014 lanceerden ze samen de prijsvraag ‘Who gets carried away by Europe?’ Bijkomende samenwerkingen volgen.

- 1.11.2014: **Iedereen Wetenschapper** Leden van de Jonge Academie publiceerden een bijdrage over Citizen Science in EOS.

- 12.11.2014: **Uitreiking Onderscheidingen Wetenschapscommunicatie** In 2013 richtte de KVAB de Stuurgroep Wetenschapscommunicatie op, die jaarlijks de Onderscheidingen Wetenschapscommunicatie uitreikt. Sinds 2014 is de Jonge Academie covoorzitter van die Stuurgroep. De belangrijkste prijs is de Loopbaanprijs, voor een onderzoeker die gedurende zijn of haar hele loopbaan grote inspanningen voor wetenschapscommunicatie deed. Daarnaast zijn er ook meerdere Jaarprijzen, voor maximaal twintig onderzoekers die zich gedurende het voorbije jaar intensief hebben ingezet voor een concreet project over wetenschapscommunicatie.

- 13–14.11.2014: **Najaarstweedaagse** Tijdens de najaarstweedaagse van 2014 werd er twee dagen lang gebrainstormd en gediscussieerd. Hiermee werd de basis gelegd voor minstens twee jaar nieuwe actiepunten.

- 13.11.2014: **Wetenschap: jij telt mee!** Aan de hand van cases, theoretische benaderingen en een Citizen Science-markt stelde de Jonge Academie Citizen Science voor aan een ruimer publiek. EOS en de Jonge Academie sloten de avond af met de voorstelling van hun gezamenlijk Citizen Science Portaal.

- 20.11.2014: **Opiniestuk De Standaard** In november was het voorstel om slecht scorende eerstejaarsstudenten te weren een erg actueel thema. De Jonge Academie vroeg in haar opiniestuk om studenten al tijdens het secundair beter in te lichten over slaagkansen. Ook formuleerde zij nog enkele andere mogelijkheden, zoals integrerende examens of een combinatie van toelatingsproef en oriënteringsproef, waarbij remediërende voorstellen centraal staan.

- 12.2014: **Informaticawetenschappen in het leerplichtonderwijs** Publicatie in de reeks ‘Standpunten van de KVAB’. Werkgroep onder co-voorzitterschap van KVAB en Jonge Academie.

- 1.2.2015: **Interdisciplinariteit in Vlaanderen** Publicatie van het standpunt van de Jonge Academie.


### Toekomst

- 12–13.3.2015: **Voorjaarstweedaagse**, **Inauguratie nieuwe leden**, **Voorstelling Maja&nbsp;2**

- 9.2015: **Sociale dag Antwerpen**

- 15–16.10.2015: **Internationale najaarstweedaagse met de Europese Jonge Academies in Brussel**

- juni 2015: **Debat mobiliteit** _Wens je op de hoogte gehouden te worden wanneer de JA een debat organiseert over mobiliteit? Mail dan `Interesse mobiliteit` naar <info@jongeacademie.be>._
