# Nieuwe leden 2015–20

<!-- 1 april 2015 – 31 maart 2020 -->

✒ Sophie Dejaegher :twitter: @SophieDejaegher

∑ De Jonge Academie is ervan overtuigd dat kunst en wetenschap sterk aan elkaar verwant zijn. Wetenschappers en kunstenaars worden allebei gedreven door fundamentele vragen. Ze kijken nieuwsgierig, creatief en kritisch naar de wereld. De passie waarmee zowel kunstenaars als wetenschappers dagelijks aan de slag zijn, maakt hun werk bovendien veelal tot een manier van leven, eerder dan een job. Daarnaast worden jonge onderzoekers en jonge kunstenaars met vergelijkbare uitdagingen geconfronteerd, zowel in het uitoefenen van die passie, als in de interactie met anderen. Vanuit die overtuiging opende de Jonge Academie haar vacature 2015 niet alleen voor wetenschappers, maar ook voor kunstenaars. Samen zullen de leden zowel binnen als buiten onze landsgrenzen nog sterker wegen op beleid en maatschappij.

![Frederik Anseel](FrederikAnseel.jpg)
![Katelijne De Corte](KatelijneDeCorte.jpg)
![Ugo Dehaes](UgoDehaes.jpg)
![Bert De Smedt](BertDeSmedt.jpg)
![Frederik De Wilde](FrederikDeWilde.jpg)
![Joke Goris](JokeGoris.jpg)
![Steven Latré](StevenLatre.jpg)
![Evelien Smits](EvelienSmits.jpg)
![Karel Vanhaesebrouck](KarelVanhaesebrouck.jpg)
![Lien Verpoest](LienVerpoest.jpg)


- **Frederik Anseel** 
Zonder een diepgaand inzicht in de psychologische mechanismen die het gedrag van mensen op het werk bepalen, kunnen we niet begrijpen waarom sommige organisaties succesvol zijn en andere niet. Vanuit die vraagstelling onderzoekt Frederik Anseel (UGent) hoe welzijn en tevredenheid van mensen verhoogd en prestaties van individuen, groepen en organisaties verbeterd kunnen worden.

- **Katelijne De Corte** 
De combinatie van beeldende kunsten en een academisch-wetenschappelijke benadering heeft altijd een belangrijke rol gespeeld in de creaties van Katelijne De Corte. Zij is Meester in de schilderkunst en Master in de Moraalwetenschappen. De fascinatie voor ordenen en chaos is het kernthema van haar werk, met duidelijke linken naar wetenschap.

- **Ugo Dehaes** 
Ugo Dehaes begon te dansen toen hij achttien was. Gedurende een jaar volgde hij intensieve danstrainingen, waarna hij toegelaten werd tot P.A.R.T.S., de internationale school voor dansers en choreografen onder leiding van Anne Teresa De Keersmaeker. Met zijn vzw Kwaad Bloed maakt hij sindsdien om de twee jaar een avondvullende voorstelling, waarvoor hij vooral in de wetenschap inspiratie zoekt.

- **Bert De Smedt** 
Bert De Smedt (KU Leuven) onderzoekt waarom er grote individuele verschillen zijn in de manier waarop kinderen leren rekenen en waarom sommige kinderen (met name kinderen met dyscalculie) ernstige en levenslange problemen ondervinden bij het verwerven van die basiscompetentie. Hij maakt daarvoor gebruik van methoden uit de pedagogische wetenschappen, de psychologie en de neurowetenschappen.

- **Frederik De Wilde** 
Frederik De Wilde is een transdisciplinair kunstenaar die de grenzen en het hybride karakter van kunst, wetenschap en technologie onderzoekt. Hij bevraagt het (kunst-)werk en zijn limieten, de conventies van de tentoonstelling, de productie, de receptie, de distributie enzovoort. Menselijke, maatschappelijke en ecologische vraagstukken zijn het uitgangspunt van zijn onderzoek en artistiek werk.

- **Joke Goris** 
Joke Goris is auditeur bij de Raad van State en verbonden aan de KU Leuven, UHasselt en UAntwerpen. Zij is gespecialiseerd in bestuursrecht, waarbij de wisselwerking tussen praktijkervaring en onderzoek een uitdrukkelijke rol speelt. Ze streeft ernaar haar onderzoek maximaal ten dienste te stellen van de maatschappij, niet alleen door wetenschappelijke publicaties, maar ook door dienstverlening.

- **Steven Latré** 
Het onderzoek van Steven Latré (UAntwerpen en iMinds) focust op de ontwikkeling van nieuwe technologieën voor het internet van de toekomst. Meer specifiek doet hij onderzoek naar het beheer van chaotische en grootschalige communicatienetwerken. Door de stijgende populariteit van mobiele toestellen, zoals smartphones en andere wearables, neemt het belang van die netwerken nog voortdurend toe.

- **Evelien Smits** 
Evelien Smits is onderzoeksprofessor tumorimmunologie aan de Universiteit Antwerpen en is als wetenschappelijk expert verbonden aan het Centrum voor Celtherapie en Regeneratieve Geneeskunde van het UZ Antwerpen. Zij ontwikkelt nieuwe (combinatie-)strategieën voor kanker-immuuntherapie, met inbegrip van celtherapie, en onderzoekt de mechanismen waarmee kankercellen aan het immuunsysteem ontsnappen.

- **Karel Vanhaesebrouck** 
De wisselwerking tussen theorie en kunstpraktijk vormt de basis van het werk van theaterwetenschapper Karel Van Haesebrouck. Hij is docent aan het Rits, aan de ULB en aan de VUB waar hij onder meer verantwoordelijk is voor de begeleiding van de doctoraten in de Kunsten. Daarnaast is hij ook essayist en artistiek medewerker. Steeds zoekt hij de grens tussen onderzoek en praktijk, geschiedenis en actualiteit op.

- **Lien Verpoest** 
Hoe kwamen instellingen tot stand in het Russische imperium van de 18de en 19de eeuw en in de post-Sovjetlanden na 1991? Wat zijn de drijfveren achter institutionele hervormingen: legitimiteit, of eerder een hogere graad van efficiëntie? Lien Verpoest (KU Leuven) bestudeert institutionele veranderingen in functie van buitenlands beleid, meer specifiek wat betreft Oost-West relaties.
