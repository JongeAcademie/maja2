# Het voorzitterschap van de JA
: Nu ook verkrijgbaar als duobaan

✒ Liesbet Geris & Peter Van Aelst

∑ Het voorzitterschap van de Jonge Academie duurt twee jaar. In maart 2015, exact twee jaar na de oprichting van de Jonge Academie, zou een nieuwe voorzitter dan ook het stuur moeten overnemen van Jorgen D’Hondt. In september 2014 werd een oproep gelanceerd en… er doken niet meteen veel vrijwilligers op. Dat is misschien niet eens zo verwonderlijk, want een clubje van vijftig jonge wetenschappers en kunstenaars in goede banen leiden vraagt wel wat tijd en energie. Vooral dat eerste is iets wat de doorsnee jonge onderzoeker van vandaag niet op overschot heeft.

❝ We verwachten binnen twee jaar niet met onze tandem op de Mont Ventoux te staan, maar enkele Vlaamse heuvels willen we zeker beklimmen. ![](tandem.jpg#x0y20 "© foto: Sophie Dejaegher")

![](Liesbet.jpg)
![](Peter.jpg)

Gelukkig bracht een bezoek van de Jonge Academie aan Hasselt een oplossing. We verplaatsten ons die dag per tandem en merkten al snel de voordelen: een tandem gaat sneller, is gezelliger en laat ook toe dat een van beiden even kan uitblazen terwijl de andere volop doortrapt. Met een tandem kun je het werk verdelen, al vergt het wel een beetje meer coördinatie dan met een gewone fiets.

Wij, Liesbet Geris en Peter Van Aelst, zullen voor de komende twee jaar samen het voorzitterschap van de Jonge Academie opnemen. Als duo garanderen we alvast enige balans op vlak van specialisatie, universiteit en gender. Als voorzitters willen we verder blijven fietsen op de route die we met de JA gekozen hebben. Een JA waar we mensen kunnen ontmoeten met wie we anders misschien nooit in contact zouden komen (immers, wat hebben een Antwerpse politicoloog en een Leuvens/Luikse ingenieur met elkaar gemeen?). Een JA die haar visie over belangrijke onderwerpen op papier zet. Een JA die volop inzet op wetenschapscommunicatie en onderzoek vertaalt naar een breder publiek. Een JA die het debat aangaat met universiteiten, overheid, financiers, collega’s en studenten. Een JA die oog heeft voor het ruimere internationale kader van onderzoek en onderzoeksbeleid. Als JA hopen we op die manier op het beleid te wegen als onafhankelijke groep van jonge wetenschappers.

Dit themanummer gaat over ‘falen en dwalen in wetenschap’. Dat zijn we als voorzitters van de JA niet van plan. We hebben de ambitie om te slagen. Maar we zijn ook realistisch. De Jonge Academie is een pril project met de nodige groeipijnen. We verwachten binnen twee jaar niet met onze tandem op de Mont Ventoux te staan, maar enkele Vlaamse heuvels willen we zeker beklimmen.
