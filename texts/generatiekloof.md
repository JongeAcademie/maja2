# De generatiekloof gedicht
: Moeder en dochter in wetenschap

✒ Katrien Remaut :twitter: @KatrienRemautUG

∑ Ann Haegemans en Marian Verhelst zijn moeder en dochter. Ze studeerden beiden voor burgerlijk ingenieur en werden ook allebei professor aan de KU Leuven in dat vakdomein. Onze nieuwsgierigheid was meteen geprikkeld. Is een academische carrière evidenter als een van de ouders het voorbeeld heeft gegeven? Of brengt een illustere voorganger in de familie heel andere twijfels met zich mee? Een gesprek over gelijkenissen en verschillen, en over kiezen of delen.

_![](moederendochter.jpg#x50y30 "© foto: Kurt Driessens")_

### Q: Ann, lag jouw keuze voor ingenieursstudies indertijd voor de hand?

Ann: Ik heb er eigenlijk nooit voor moeten vechten. In mijn familie was ik de eerste en enige die naar de universiteit zou gaan. Ik mocht studeren wat ik wou, zolang ik maar mijn best deed. Ik deed graag wiskunde tijdens mijn middelbare studies Grieks-Latijn en ging nadien een voorbereidend jaar volgen in Antwerpen. Toen mijn medestudenten zowat allemaal ingenieur gingen studeren, besloot ik dat gewoon ook te doen. Mijn vader was heel trots op mij!

Aan de universiteit bleken we maar met drie vrouwen te zijn bij de ingenieurs. Later werd ik de eerste vrouwelijke professor aan de ingenieursfaculteit. Ik heb echter nooit het gevoel gehad dat het als vrouw moeilijker was om een aanstelling te krijgen. In die zin was mijn hele traject erg vanzelfsprekend. Alleen de mensen buiten de academische wereld vonden het soms vreemd. Op een dag kwam er thuis een aangetekende brief aan voor professor Haegemans. De postbode belde aan en vroeg me of mijn man thuis was, want ‘de professor moest handtekenen’. Ik heb er hartelijk mee gelachen en ben er zeker van dat dat nu niet meer zou gebeuren.

❝ Ik heb nooit het gevoel gehad dat het als vrouw moeilijker was om een aanstelling te krijgen.

### Q: Marian, was het voor jou evident dat je moeder professor was?

Marian: Mijn moeder gaf op zaterdagvoormiddag les, maar was verder meestal eerder thuis dan mijn vader, die in het bedrijfsleven werkte. Net door de flexibiliteit van een job in de academische wereld kon ze haar dagen zo plannen. Ik merkte later wel dat ze in de avonduren haar lessen voorbereidde of cursussen schreef, maar als kind had ik dankzij die flexibele uren wel een erg aanwezige moeder. Ik groeide dus zeker niet op met het beeld van de prof als workaholic.

Ann: Nochtans heb ik zelfs in de kraamkliniek, net nadat Marian geboren was, nog examens verbeterd (lacht). Maar ik geef toe dat er van de huidige generatie veel meer wordt verwacht dan van onze generatie dertig jaar geleden. Vroeger was het takenpakket duidelijk afgelijnd, met voornamelijk lesgeven en onderzoek. Nu wordt ook nadruk gelegd op maatschappelijke en academische dienstverlening: publieksevenementen, internationale comités, teleconferenties en dergelijke meer. En dat zorgt duidelijk voor een veel hogere werklast. Laptop en smartphone zorgen er bovendien ook voor dat je voortdurend bereikbaar bent en dat je je werk altijd bij je hebt. Dat is heel anders dan vroeger.

❝ Mijn moeder was meestal thuis. Ik merkte pas later dat ze in de avonduren zoveel werkte.

### Q: Was je moeder dan voor jou een voorbeeld, Marian? Wilde je per se in haar voetsporen treden?

Marian: Als kind was ik daar eigenlijk niet mee bezig. Later, toen ik over een studiekeuze begon na te denken, zei ik dat ik geen professor wilde worden. Ik vond het iets voor denkers en zag mezelf meer als een ‘doener’. Ik doctoreerde wel, maar ging daarna in de Verenigde Staten werken bij Intel Labs, een onderzoeksafdeling van het bedrijf Intel. Daar zag ik het verschil tussen de productieafdeling en de mensen die al vooruitkijken naar de volgende generatie producten. Toen begon ik te beseffen dat dat creatieve, toekomstgerichte me echt wel aantrok en dat je ook daar een ‘doener’ voor moet zijn. Pas toen er in Leuven een positie vrijkwam, ben ik echt beginnen na te denken over een carrière in de academische wereld.

Ann: Ik was enorm verbaasd. Ik zag in mijn dochter ook veel meer een ‘doener’ in de industrie dan een ‘denker’ of wetenschapper. Ik herinner me nog de deliberatie van haar eerste jaar ingenieursopleiding, toen een collega me kwam feliciteren met de resultaten van mijn dochter – ze had grootste onderscheiding behaald. Hoewel Marian altijd wel een goede studente was geweest in het middelbaar onderwijs, had ik dat echt niet verwacht.

Marian: In plaats van me te feliciteren, kwam ze naar me toe en zei: ‘Marian, ik wist niet dat je zo slim was!’ _(lacht hartelijk)_ Maar het leuke is toch dat ik in deze job inderdaad die doener kan zijn. Als ingenieur ben je toch altijd een toegepaste wetenschapper. Wij werken veel samen met bedrijven. Ik geniet er ook van ideeën door te geven aan mijn doctoraatsstudenten en hun resultaten op te volgen.

### Q: Word je sindsdien vaak met je moeder vergeleken, Marian?

Marian: Door onze verschillende achternamen denken de meeste mensen er niet aan dat wij familie zijn, maar ondertussen weten velen het wel natuurlijk.

Ann: Ik ben trouwens ook met pensioen gegaan toen Marian gestart is. We hebben eigenlijk nooit echt samen aan de universiteit gewerkt.

### Q: Vraag je haar nog regelmatig naar haar werk? Praten jullie over onderzoek of onderwijs?

Ann: Toen in 2007 de toelatingsproeven voor ingenieurs werden afgeschaft, hebben we daar veel over gediscussieerd. Ik vind dat de kwaliteit van de studenten sindsdien achteruit is gegaan. De toelatingsproef diende echt als een grove zeef. Alleen de studenten die duidelijk geen kans maakten, werden geweerd. In geval van twijfel mochten de studenten aan de opleiding beginnen. Er was geen numerus clausus en er werd heel ruim gedelibereerd.

Marian: Bij ons is nu, zeven jaar later, wel opnieuw een oriënteringsproef ingevoerd, maar ze is niet verplicht. Tot nu toe doen spijtig genoeg nog niet alle studenten mee aan de proef, maar er is toch een duidelijk stijgende lijn. De correlatie tussen die oriënteringsproef en de slaagcijfers in het eerste jaar is eigenlijk wel heel hoog.

Ann: Vroeger was dat ook al zo. Na de toelatingsproef slaagde 75% van de studenten in het eerste jaar. Zonder toelatingsproef is dat nog minder dan 30%. Ik vind die oriënteringsproeven echt wel heel belangrijk, want het kost de maatschappij en de ouders heel veel geld om de zwakke studenten op te vangen. En ook de docenten en medestudenten lijden eronder.

### Q: Marian, jij bent nu op jouw beurt moeder van drie dochters. Denk je al na over hun toekomst en over het voorbeeld dat jij misschien voor hen bent?

Marian: Mijn dochters (_van 8, 6 en 4, n.v.d.r._) vatten nog niet helemaal wat een ingenieur doet. Ze denken dat ik een soort uitvinder ben, zoals de opa van Mega Mindy. Maar de oudste zegt wel dat ze ook ingenieur wil worden. De andere twee vinden een carrière als kapster of ballerina voorlopig nog veel interessanter.

Ann: Ach, toen jij een peuter was wilde je bakker worden!

Marian: … en ook boerin! In de lagere school heb ik wel eens een spreekbeurt gegeven over professoren. Maar toen had ik nooit kunnen vermoeden dat ik ook professor zou worden, net zoals mijn moeder. We hebben uiteindelijk zelfs op dezelfde dag ons doctoraat afgelegd, namelijk op 15 oktober, maar met drieëndertig jaar verschil!
