# Falende weersvoorspelling klaart&nbsp;de&nbsp;chaos&nbsp;op

✒ Giovanni Samaey :twitter: @gsamaey

∑ In de vroege jaren 1960 is Eduard Lorenz een jonge meteoroloog aan het Massachusetts Institute of Technology. Hij doet er onderzoek naar het gebruik van computers voor weersvoorspellingen op lange termijn, een onderzoek dat al sinds de jaren 1950 loopt, zonder al te veel succes. Computers waren toen nog niet zo snel (‘slechts’ duizendmaal sneller dan mensen). Lorenz kan dus rustig een kopje koffie halen terwijl de computer voor hem rekent. Wanneer hij terugkomt, doet hij een ontdekking die ons hele wereldbeeld verandert.

**![](giovanni.jpg#x50y25 "© foto: Sophie Dejaegher / afbeelding: publiek domein")**

Lorenz had een eenvoudig wiskundig model opgesteld om het weer te voorspellen aan de hand van twaalf grootheden, waaronder temperatuur en windsnelheid. Dat model werd voornamelijk gebruikt om te simuleren hoe het weer zou evolueren vanuit een gegeven begintoestand.

Die dag had Lorenz de computer een eerdere, vastgelopen berekening laten hernemen, goed voor twee maanden gesimuleerd weer. Het resultaat was schokkend: de voorspelling leek helemaal niet op zijn eerdere berekeningen!

Zijn eerste reactie was dat er iets mis moest zijn met de computer. In die tijd waren vacuümbuizen de belangrijkste bouwstenen van een computer en die durfden wel eens stuk te gaan. Maar deze keer bleek dat niet het geval te zijn.

### De beperkte breedte van een blad

Wat was er dan wel aan de hand? De oorzaak bleek even banaal als verrassend. De computer van Lorenz rekende met zes cijfers na de komma. De printer drukte echter voor elke berekende grootheid slechts drie cijfers na de komma af, zodat de resultaten netjes op een regel zouden passen. Bij het hernemen van zijn simulatie kon Lorenz dan ook maar drie cijfers na de komma ingeven. Alle daarop volgende cijfers, die de computer de vorige keer nog meenam in de berekening zonder ze aan Lorenz te tonen, waren verloren gegaan. Die afronding bleek voldoende om de simulatie een totaal andere richting uit te sturen.

De conclusie was duidelijk. Als een dergelijk miniem verschil zo’n dramatische impact had, was weersvoorspelling op lange termijn — het doel van het onderzoek! — gedoemd om te mislukken.

Hoewel het zijn oorspronkelijke doel duidelijk gemist had, was Lorenz’ onderzoek verre van nutteloos. In plaats van weersvoorspelling op lange termijn, kregen we namelijk iets dat minstens even boeiend en interessant is: een volledig nieuwe tak van de wiskunde, de chaostheorie. Die theorie verklaart tot in detail de waarnemingen van Lorenz, en nog veel meer. Ze onthult de structuur in chaotisch gedrag, geeft aan in welke zin simulaties toch niet volledig willekeurig zijn, en toont onder meer aan dat de chaos in weerssimulaties ons toch niet belet de klimaatverandering te bestuderen. In 2014 nog won de Braziliaan Artur Avila de Fields Medal, de hoogste wiskundige onderscheiding, voor zijn bijdrage tot dit veld.

### De meeuw en de vlinder

Dat chaostheorie pas in de laatste decennia tot volle ontwikkeling is gekomen, is merkwaardig. In de jaren 1890 al wees het werk van de beroemde Franse wiskundige Henri Poincaré over de beweging van hemellichamen in de richting van chaos. Helaas schatte Poincaré de implicaties van zijn vaststellingen niet volledig naar waarde en ook zijn tijdgenoten hadden er niet zoveel aandacht voor. Zelfs in de jaren 1960 was de impact van Lorenz’ ontdekking niet meteen duidelijk. Pas in 1972 bereikten zijn bevindingen een breder wetenschappelijk publiek, toen Lorenz de term ‘vlindereffect’ gebruikte om het fenomeen te beschrijven. In een voordracht stelde hij toen dat ‘een vleugelklap van een vlinder in Brazilië aanleiding kan geven tot een tornado in Texas’ — een vergelijking die hem was ingefluisterd door een collega. Lorenz zelf had het beeld van een zeemeeuw op een niet nader bepaalde plaats gebruikt, en had zich beperkt tot een gewone storm. Maar door de buitengewoon sterke beeldspraak van de vlinder verkreeg de chaostheorie ruime aandacht bij wiskundigen en later ook bij het brede publiek.

Ondertussen wordt het begrip ‘vlindereffect’ te pas en te onpas gebruikt, ook in de populaire cultuur. De film ‘Sliding Doors’, bijvoorbeeld, is volledig gebaseerd op de gedachte dat een kleine gebeurtenis je leven drastisch kan veranderen. Ook in films zoals ‘Jurassic Park’ en in tal van boeken en tv-series komt het thema aan bod. Er zijn zelfs zelfhulpboeken geschreven die het ‘vlindereffect’ gebruiken om te beschrijven hoe je leven een grote impact kan hebben op anderen zonder dat je dat zelf beseft. En de hedendaagse wiskundigen Hinke Osinga en Bernd Krauskopf hebben een haakpatroon opgesteld voor het beroemde ‘Lorenz manifold’, een van de belangrijkste objecten in deze theorie.

❝ De afronding bleek voldoende om de simulatie een totaal andere richting uit te sturen.

### Chaos, determinisme en onomkeerbare tijd

De ontdekking van Lorenz had uiteindelijk ook buiten de wiskunde verregaande implicaties in tal van wetenschappelijke disciplines, met inbegrip van de filosofie. Sinds Newton in 1687 zijn bekende bewegingswetten introduceerde, waren er namelijk twee onopgeloste problemen blijven bestaan. Het eerste probleem is determinisme: indien de fundamentele basiswetten van de fysica geen ruimte laten voor willekeur, ligt de toekomst in principe vast. Een volledige kennis van het heden is dan het enige wat in de weg staat tussen ons en een volledige kennis van de toekomst. Het was precies die gedachtegang die Poincaré ervan weerhield om zijn waarnemingen van chaotisch gedrag ernstig te nemen. De chaostheorie lost deze schijnbare tegenstrijdigheid op. Om het met de woorden van Lorenz zelf te zeggen: ‘Een perfecte kennis van het heden bepaalt de toekomst perfect, maar een benaderende kennis van het heden bepaalt niet bij benadering de toekomst!’ Determinisme is niet hetzelfde als voorspelbaarheid.

Het tweede probleem is de oorsprong van tijd. De basiswetten van de fysica zijn niet alleen deterministisch, ze zijn ook ‘omkeerbaar’. Als we, bijvoorbeeld, na een botsing tussen twee atomen de snelheden van de atomen zouden omkeren, voorspellen de basiswetten dat de atomen perfect op hun stappen zouden terugkeren. Een filmpje van de botsing kun je perfect voorwaarts en achterwaarts afspelen: het zal er even realistisch uitzien. Toch merken we voortdurend in ons dagelijkse leven, op een meer macroscopisch niveau, dat fysische processen onomkeerbaar kunnen zijn. Wanneer we water met inkt mengen, kunnen we eindeloos blijven wachten: het mengsel zal zich niet spontaan ontmengen. Die vaststelling leidt tot de tweede hoofdwet van de thermodynamica: entropie, of de mate van wanorde, zal altijd stijgen. De inkt en het water gaan niet netjes weer uit elkaar. Toch blijft elk van de botsingen tussen individuele atomen perfect omkeerbaar. Wat is hier aan de hand? Of, met andere woorden, hoe krijgt tijd zijn richting?

### Moleculaire chaos

Het standaardantwoord op ‘de paradox van onomkeerbaarheid’ was lange tijd een deus ex machina. Wetenschappers veronderstelden het bestaan van een niet-detecteerbare ‘ether’, die ingeschakeld kon worden als verklaring voor alle mogelijke fenomenen die in strijd leken met de Newtoniaanse fysica. In hedendaagse termen zou dit bijvoorbeeld betekenen dat we _aannemen_ dat het Brout-Englert-Higgsdeeltje bestaat, zonder de nood te voelen om het te _vinden_.

Aan het einde van de negentiende eeuw, in de jaren dat Poincaré zijn vaststellingen deed, was de oplossing al heel dichtbij. In die tijd onderzocht de Duitse natuurkundige Ludwig Boltzmann de stroming van gassen vanuit een statistisch standpunt. Zijn conclusie was ruwweg dat onomkeerbaarheid kan verkregen worden op de macroscopische schaal, zelfs met perfect omkeerbare botsingen, zolang men veronderstelt dat de snelheden van twee botsende atomen vlak _vóór_ een botsing statistisch onafhankelijk zijn van elkaar. Die veronderstelling, moleculaire chaos genoemd, was echter problematisch omdat ze niet leek te rijmen met de visie dat de bewegingswetten van de atomen deterministisch zijn. Die wetten stellen immers dat er _na_ een botsing van twee atomen onvermijdelijk een verband is tussen hun snelheden; hoe kunnen die snelheden dan een tijdje later — vlak _vóór_ een volgende botsing — onafhankelijk zijn van elkaar? Hevige discussies waren het gevolg. Boltzmanns zoektocht naar het definitieve argument om de tegenspraak op te heffen, eindigde abrupt met zijn zelfmoord in 1906.

De chaostheorie biedt een uitweg uit die schijnbare paradox. Als determinisme niet gelijkstaat aan voorspelbaarheid, is het perfect aannemelijk — en ook te bewijzen — dat het ‘vlindereffect’ ervoor zorgt dat de snelheden van de atomen zeer snel na een botsing onafhankelijk worden van elkaar. Het is enigszins ironisch dat Boltzmann met de vaststellingen van Poincaré alle elementen voor de oplossing van dit dilemma al ter beschikking had en toch het juiste antwoord niet vond.
