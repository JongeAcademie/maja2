# Internationale (im)mobiliteit
: Een niet-representatieve steekproef en wat dwarse bedenkingen in de marge

✒ Ben Dhooge :twitter: @DhoogeBen

∑ Internationale mobiliteit is meer dan een modewoord. Niet zelden is het één van de vakjes die een (jonge) onderzoeker moet kunnen aanvinken om meer kans te maken op een beurs, een krediet, een benoeming, een promotie. Maar hoe mobiel zijn we eigenlijk? Een bevraging bij de leden van de Jonge Academie leverde deze kaart op.

![](wereldkaart.png "© datavisualisatie: Wouter Soudan")

Bij korte verblijven (langer dan twee weken, maar korter dan zes maanden) zien we een grote variatie in alle richtingen van de wereld, maar voor langere verblijven (zes maanden en meer) blijkt de mobiliteit zich vooral te concentreren in de Angelsaksische wereld of de directe buurlanden.

Zelden kiezen de leden van de Jonge Academie voor zuidelijke of oostelijke bestemmingen. Daar zijn goede redenen voor. Eerst en vooral is er de culturele en talige toegankelijkheid. Verder bevinden de meeste topuniversiteiten zich in de Angelsaksische wereld en ons eigen onderzoeks- en financieringsmodel zijn in hoge mate Angelsaksisch georiënteerd.

Tegelijk kunnen we ons de vraag stellen of we met internationale mobiliteit wel vernieuwing opzoeken of toch vooral meer van hetzelfde. Het feit dat er toch ook een aantal opkomende kenniseconomieën bij zitten — Brazilië en India, bijvoorbeeld — stemt hoopvol. Alle internationale mobiliteit ten spijt, blijken de meeste doctoraten behaald door de leden van de Jonge Academie, toch vooral binnenlandse producten te zijn. 

❝ Alle internationale mobiliteit ten spijt, blijken de meeste doctoraten toch vooral binnenlandse producten te zijn.

Met andere woorden, het grootste deel van de mobiliteit van de Jonge Academie is voornamelijk _exchange mobility_ (waarbij het meedraaien in een andere onderzoeksomgeving centraal staat) en niet _degree mobility_ (waarbij het behalen van een diploma het doel is). Ook dat mag niet verwonderen. De Vlaamse universiteiten moedigen _degree mobility_ niet echt aan (zit de financiering daar voor iets tussen?) en er zijn bovenal weinig beurzen die een dergelijke vorm van mobiliteit faciliteren. Op die manier wordt het behalen van een doctoraat in het buitenland meer iets voor de selfmade man of woman. Dezelfde mechanismen zorgen er misschien ook voor dat ondanks al die vormen van internationale mobiliteit de band met het thuisland, ook al is het maar voor even, zelden wordt doorgeknipt. Echt tijdelijk in het buitenland werken, zonder verankering in België via een beurs of aanstelling, lijkt eerder uitzonderlijk, terwijl een dergelijke onderdompeling misschien wel het allerbeste van internationale mobiliteit naar boven brengt.
