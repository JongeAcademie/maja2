# Moeder, waarom reizen wij?

✒ Ben Dhooge :twitter: @DhoogeBen

∑ Jonge onderzoekers worden aangemoedigd om gedurende een lange periode in het buitenland te werken. Velen doen dat ook. Maar wat betekent internationale mobiliteit concreet voor hen? Is het een bewuste keuze, een moeilijk evenwicht, of gewoon een verplichting waar je niet omheen kunt? Zijn er dingen die beter kunnen? En wat draag je er uiteindelijk van mee? We vroegen het aan acht Vlaamse onderzoekers met verschillende buitenlandervaring.

- **Jana Asselman** is bio-ingenieur en postdoctoraal onderzoeker aan Notre Dame University ( Indiana, VS).
- **Goedele De Clerck** is politiek wetenschapper en postdoctoraal onderzoeker aan de Universiteit Gent.
- **Inge De Clercq** is bio-ingenieur en postdoctoraal onderzoeker aan La Trobe University (Melbourne).
- **Tim Duerinck** is chemisch ingenieur en postdoctoraal onderzoeker aan het Georgia Institute of Technology (VS) en Northwestern University (Illinois, VS).
- **Evelien Geerts** is filosoof en doctoraatsstudent gender studies aan de University of California (Santa Cruz, VS).
- **Pieter Levecque** is bio-ingenieur en professor aan de University of Cape Town (Zuid-Afrika).
- **Thomas Pattyn** is psychiater en doctoraatsstudent aan de Universiteit Antwerpen en de Universiteit Amsterdam.
- **Mathieu Vinken** is farmaceutisch wetenschapper en professor aan de VUB en de University of São Paulo (Brazilië).

❝ Op Europees niveau bestaat niet echt een kader voor academische mobiliteit. Dat zou pas echt helpen. ![](pier.jpg "© foto: Ben Dhooge. Pier in Berkeley, California.")

### Q: Wat is voor jullie de meerwaarde van buitenlandse mobiliteit?

Jana: Het buitenland is altijd net dat ietsje meer, maar eigenlijk kan je even goed naar een ander labo in je thuisland gaan. Het belangrijkste is dat je nieuwe kennis opdoet, zeker omdat het vandaag als onderzoeker zo belangrijk is om multidisciplinair te zijn. Je moet zoveel dingen kennen en kunnen die je in je eigen, vertrouwde labo niet kunt leren. Ook is het goed dat je even uit de _comfort zone_ van je eigen groep kunt stappen. Op cv’s zie je altijd ‘ik ben flexibel, creatief en dynamisch’. Pas als je in een nieuwe omgeving zit, besef je ten volle wat die woorden betekenen.

Thomas: Internationale mobiliteit was voor mij eigenlijk geen doel op zich, toegang tot de data van een specifieke onderzoeksgroep, toevallig in Nederland, wel. Het speelde ook wel mee dat het gewoon interessant is om eens te kijken hoe zo’n grote onderzoeksgroep werkt. Die grote verschillen, dat is echt wel een meerwaarde. In die zin kan een verblijf aan een andere onderzoeksgroep in België wellicht even verrijkend zijn als internationale mobiliteit, toch in mijn sector.

Mathieu: Buitenlandse ervaring toont dat je een zekere verantwoordelijkheid aan kan en de capaciteiten hebt om een netwerk of onderzoeksgroep op te bouwen. Mobiliteit vormt je ook als persoon. Het leert je relativeren, je in te leven, je open te stellen voor nieuwe dingen. Daarom is het belangrijk al zo vroeg mogelijk naar het buitenland te gaan voor een langere periode, liefst al tijdens je doctoraat.

Goedele: Ik heb lang in het buitenland gewerkt, zowel in Angelsaksische als in Afrikaanse landen. De Angelsaksische landen staan veel verder qua emancipatie voor onderzoekers met een handicap. Het was voor mij, als dove/gebarentalige onderzoeker, telkens ook een _empowerende_ ervaring. Hetzelfde geldt voor mijn verblijven in Afrika. In Oeganda zie je bijvoorbeeld een vrij sterke vertegenwoordiging van mensen met een handicap, in het algemeen, maar ook aan de universiteit. Het is mooi om te zien hoe landen die over aanzienlijk minder middelen beschikken toch bewust investeren in kansen voor opleiding en promotie van onderzoekers met een handicap, en dat buitenlandse mobiliteit en ontwikkelingssamenwerking hier structureel een verschil hebben gemaakt. Dat gaf me een heel krachtig gevoel om mee terug naar België te nemen.

Pieter: Voor mijn masterproject en doctoraat zat ik regelmatig in Cape Town. Uiteindelijk ben ik er gebleven, omdat ik hier een directe meerwaarde kan creëren voor de maatschappij, vooral op vlak van onderwijs. Slechts negen procent van de bevolking in Zuid-Afrika begint aan universitaire studies. In zo’n opkomende economie studenten begeleiden, dat geeft veel voldoening. Het heeft ook mijn eigen onderzoek beïnvloed. Nu ben ik vooral bezig met brandstofcellen en hernieuwbare energie, meer specifiek met platina, waarvan Zuid-Afrika 85 procent van de wereldreserve bezit. Nu wordt dat bijna allemaal uitgevoerd als ruwe erts. Een van de doelen is te proberen een Zuid-Afrikaanse _intellectual property_ op te bouwen en er dus voor te zorgen dat er hier een industrie komt die iets doet met die ertsen.

Evelien: Ik weet dat internationale mobiliteit goed staat op het cv, maar ik zie het toch vooral als een pluspunt voor mijn persoonlijke en academische ontwikkeling. Een internationale, multiculturele leeromgeving zoals je die hier in Santa Cruz vindt, is heel leerrijk. Tegelijk is zo’n omgeving ook erg confronterend omdat ze zo verschilt van alles wat je kent en je dwingt om je vertrouwde manier van onderzoeken in vraag te stellen. Soms is zo’n PhD in het buitenland een eenzame en onzekere ontdekkingstocht, maar ik zou het toch iedereen aanraden.

❝ De administratie van de universiteit is vooral geïnteresseerd in de binnenkomende doctoraten. Belgen die naar het buitenland gaan, dat wordt niet echt gesteund.

### Q: Was het een grote stap om naar het buitenland te trekken?

Evelien: Ik heb altijd wel een PhD in de Verenigde Staten willen doen, ook al was dat na mijn master Wijsbegeerte in Antwerpen niet meteen de meest logische stap. Sowieso denken de meeste Belgen er niet aan om naar de Verenigde Staten te trekken voor hun studies: we zijn iets te bescheiden op dat vlak. In Nederland is dat helemaal anders. Pas tijdens mijn verblijf in Utrecht begon het een haalbare kaart te lijken.
Het is bijna een voltijdse job om in een Amerikaans PhD-programma binnen te geraken. Je moet echt je stoutste schoenen aantrekken, mensen lastig vallen, aan examens deelnemen, jezelf aan iedereen met wie je wil werken voorstellen, blijven doorzetten, enzovoort. Verder is het natuurlijk ook heel erg duur. Er zijn wel een aantal ondersteuningsprogramma’s, zoals BAEF en Fulbright, en met wat geluk kun je een Amerikaanse fellowship bemachtigen, maar voor sommige onderzoeksdomeinen zijn er gewoon niet zo veel mogelijkheden.

Jana: In de VS is het normaal om bij elke stap in je loopbaan ook van universiteit te veranderen en je zo te verdiepen in telkens weer een andere niche of specialisatie. Wij blijven vaak hangen aan dezelfde universiteit — niet alleen voor bachelor en master, maar ook als doctoraatsstudent en als postdoctoraal onderzoeker. Ons systeem is daarop ingesteld. Naar het buitenland gaan is dan een grote stap, zeker als het is om nog eens voor zes jaar PhD-student in het buitenland te worden.

Mathieu: De fout die ik heb gemaakt, is dat ik te lang heb gewacht om naar het buitenland te gaan. Dat was wetenschappelijk gezien ook niet nodig. Op dat moment was alle expertise dichtbij aanwezig, ofwel in ons labo, ofwel elders in België. Pas toen ik in de running was voor een ERC Starting Grant werd buitenlandse ervaring belangrijk. In die tijd ben ik dan beginnen samen te werken met een onderzoeksgroep in Brazilië die in hetzelfde gebied werkt.

Inge: Toen mij werd gevraagd om hier in Australië een postdoc te doen, twijfelde ik erg. Ik zag het als een mooie opportuniteit, maar ik had ook schrik voor de isolatie. Maar ik wilde echt onderzoek blijven doen en ik ging ervan uit dat het me zou helpen om een postdoctoraal mandaat in België te verwerven.
Nu zie ik er vooral de meerwaarde van in. Dit is een toplabo in het onderzoek dat ik doe; er is hier veel expertise. Ik krijg erg veel verantwoordelijkheden en ik ben bij veel betrokken: onderzoeksprojecten, begeleiden van master- en PhD-studenten. Omdat dit labo net werd opgezet toen ik aankwam, kreeg ik ook training voor de nieuwe toestellen en technieken. Ook qua organisatie en denkwijzen ben ik sterk geëvolueerd — alles loopt hier volgens andere protocollen. Op persoonlijk vlak is dit een leuke ervaring en een echte verrijking. Even weg zijn uit de vertrouwde omgeving heeft me flexibeler gemaakt. Na mijn aarzelende start ben ik nu uiteindelijk zelfs van plan om hier langer te blijven dan voorzien.

❝ Pas als je in een nieuwe omgeving bent, weet je wat flexibel, creatief en dynamisch betekent. 

### Q: Waarom heb je precies deze buitenlandse bestemming gekozen?

Tim: Zowel ikzelf als mijn partner wilden ons kleine land verlaten en een nieuwe omgeving opzoeken. Het geeft je iets als mens, je kijkt helemaal anders naar de dingen wanneer je terugkeert. Niet dat het daarom per se erg ver moest zijn. Azië, bijvoorbeeld, was voor mij niet echt een optie. Je werkt er immers niet alleen, je woont er ook en je wil er toch meer uithalen dan alleen werken. Taal- en cultuurbarrières moeten overbrugbaar blijven. Ten slotte heb ik ook een gezin en zij moeten daar ook iets kunnen doen.
Ik had een shortlist met bestemmingen in de VS, Frankrijk, Australië en Duitsland, maar het ging me in de eerste plaats om het onderzoeksprofiel. Uiteindelijk is het de VS geworden omdat ik daarvoor het snelst uitsluitsel heb gekregen.

Evelien: Ik werk op het kruispunt tussen wijsbegeerte en gender studies en in dat gebied zijn er in België niet zoveel opties voor doctoraatsstudies. Doctoreren in Nederland was een optie, maar de Verenigde Staten, en vooral UC Santa Cruz, waren net dat ietsje aantrekkelijker omdat ik daar met een aantal specialisten zou kunnen samenwerken en me tegelijkertijd ook intensiever op lesgeven zou kunnen toeleggen. Ik had ook nog wel wat andere universiteiten op mijn _wish list_, maar het liefst wilde ik naar hier komen. Uiteindelijk heb ik dan ook een _full fellowship_ gekregen, waardoor ik waarschijnlijk op vier jaar tijd mijn doctoraat zal kunnen afwerken.

Jana: Angelsaksische landen zijn een voor de hand liggende keuze. Als je van plan bent om in België onderzoek te blijven doen, ben je als jonge onderzoeker in de eerste plaats op zoek naar plaatsen waar je nog meer kunt leren of waar je nog beter je onderzoek kunt voeren, en dan is het voor veel disciplines vanzelfsprekend dat je eerder voor Westerse landen kiest. De middelen en technologieën die aan topuniversiteiten voorhanden zijn, daar kunnen we in België soms alleen maar van dromen.

Pieter: In Europa en de VS bestaan er toch nog heel wat neokoloniale ideeën over Afrika en onderzoek. Zuid-Afrika is natuurlijk een beetje een uitzondering binnen Afrika, en de University of Cape Town is dat ook binnen de Zuid-Afrikaanse context, maar de labo’s zijn evenwaardig aan andere labo’s in de wereld. De budgetten zijn niet zo groot, maar de infrastructuur is er.

Mathieu: Ook Brazilië is lang niet het ontwikkelingsland waar men het soms voor houdt. Er wordt veel geld in onderzoek en wetenschap gepompt, alle technieken en technologieën zijn er te vinden. Toch is het af en toe een uitdaging, vooral door de taal- en cultuurbarrière. Het idee dat het niet echt nodig is om naar het buitenland te gaan voor wetenschappelijk onderzoek, leeft er sterk. Die sfeer wordt in de hand gewerkt doordat alle handboeken naar het Portugees worden vertaald en doordat de gemiddelde onderzoeker het Engels slechts beperkt beheerst. Dat is zeker een uitdaging, naast andere problemen zoals een zeker gebrek aan efficiëntie en de wat bureaucratische gang van zaken. Maar ook dat is een verrijking.

Thomas: In Amsterdam is er een grote databank die we in België niet hebben. Eerst verbleef ik er om technieken te leren, maar uiteindelijk is uit die samenwerking het idee van een dubbeldoctoraat gegroeid. Dat geregeld krijgen was wel een uitdaging. De administratie van de universiteit is vooral geïnteresseerd in de binnenkomende doctoraten. Belgen die naar het buitenland gaan, dat wordt niet echt gesteund. De inkomende doctoraatsstudenten leveren extra financiering op voor de universiteit, de uitgaande niet — die hadden ze sowieso al op zak.

❝ Het is belangrijk al zo vroeg mogelijk naar het buitenland te gaan voor een langere periode, liefst al tijdens je doctoraat. 

### Q: Is er iets wat je zou willen meegeven aan beleidsmakers?

Mathieu: In België zijn we eigenlijk wel verwend op het gebied van internationale mobiliteit. In vergelijking met veel andere landen worden in België — toch een klein land — veel kansen gegeven om aan mobiliteit te doen.

Evelien: In België is de _academic community_ eerder gesloten. Het zou goed zijn als er meer internationale doctoraatsstudenten en postdocs zouden worden aangetrokken en als die ook meer kansen zouden krijgen om daar daadwerkelijk te blijven werken. Nu verdwijnen ze heel snel na hun studie.

Inge: Ik ben uiteindelijk heel tevreden dat ik naar het buitenland ben gegaan en dat ik ben aangemoedigd om dat te doen, maar ik vind dat het ontbreken van internationale ervaring geen beperking mag zijn voor een academische carrière. Het zou niet zo strikt mogen zijn als het soms voorgesteld wordt in Vlaanderen. In die zin zou het beter zijn om mensen wat vroeger aan te zetten om naar het buitenland te gaan, bijvoorbeeld tijdens het doctoraat, want dan ben je nog veel vrijer en flexibeler.

Thomas: Als het beleidsmakers echt menens is met internationalisatie, denk ik dat het van belang is dat ze juist uitgaande doctoraatsstudenten meer zouden stimuleren. De kans dat zij terugkomen met waardevolle kennis, technieken en netwerken is veel groter. Op die manier kun je kwaliteit naar boven halen. Inkomende mobiliteit is goed voor premies en financiering, maar wanneer het project is afgelopen, vertrekken die mensen met de kennis die ze hier hebben opgedaan. Trouwens, als dokter moet ik na mijn doctoraat nog wat klinische jaren doen vooraleer ik afstudeer. Die klinische jaren moeten voornamelijk in België uitgevoerd worden, omdat de universiteiten die assistenten zelf nodig hebben. Je hebt dus eigenlijk twee tegengestelde bewegingen: voor onderzoek wordt buitenlandse mobiliteit gestimuleerd, in de kliniek dan weer heel wat minder.

Pieter: In Cape Town ligt de nadruk sterk op uitgaande mobiliteit. Er zijn hier vrij veel mogelijkheden om studenten en personeel buitenlandse ervaring te geven. Je hebt hier ook het sabbatical systeem en als je een promotie wil, helpt het zeker als je je sabbatical in het buitenland hebt doorgebracht. Dat is in Vlaanderen wel anders. Daar zijn veel mogelijkheden qua mobiliteit voor studenten, maar het stopt vrij abrupt eens je benoemd bent. In mijn ogen bestaat er op Europees niveau niet echt een kader voor academische mobiliteit, maar zoiets zou zeker helpen. En vergeet toch ook het gezinsaspect niet. Scholen zoeken, een appartement vinden… Daar verlies je als onderzoeker veel tijd en energie mee en uiteindelijk gaat het toch vooral om je onderzoek.

Tim: In de Vlaamse context draait internationale mobiliteit eigenlijk altijd rond weggaan. Het terugkomen krijgt veel minder aandacht. Er is natuurlijk het Odysseus-programma, maar dat is meer voor gevorderde onderzoekers. Er was ook Pegasus, maar daar was de timing cruciaal. Dat is het zowat. Als je wil dat onderzoekers vertrekken en later een meerwaarde voor je regio creëren, moet je er ook voor zorgen dat mensen kunnen terugkomen. Daar is toch nog geen goed ontwikkeld kader voor, al beweegt er op Europees vlak wel wat. Bij het FWO lijken de nieuwe regels het net moeilijker te maken om terug te keren na een buitenlands verblijf zonder verankering in België. En duren al die procedures niet vrij lang, zeker voor onderzoekers die nog volop in ontwikkeling zijn en vaak korte contracten van bepaalde duur hebben?

Goedele: Het beleid kan buitenlandse mobiliteit stimuleren, maar ook het omgekeerde gebeurt soms. Bij het FWO kunnen onderzoekers met een handicap sinds 2014 een beroep doen op een Vlaamse Ondersteuningspremie voor toegankelijkheid van de werkcontext. Hier is een zeer lange weg voor afgelegd, waarbij de inspiratie die ik in het buitenland opdeed erg heeft geholpen. In die zin heeft internationale mobiliteit zeker haar invloed — al is het maar omdat ze stenen helpt te verleggen.


---

Wens je op de hoogte gehouden te worden wanneer de JA een debat organiseert over mobiliteit? Mail dan `Interesse mobiliteit` naar <info@jongeacademie.be>.
