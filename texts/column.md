❝ Wat wij als Jonge Academie nodig hebben is een visietekst… ![](visietekst.jpg "© foto: Koenraad Brosens")

# Bericht vanuit de kelder

✒ Koenraad Brosens
- Koenraad Brosens is co-vertegenwoordiger van de commissie _Beleid_ en voorzitter van de werkgroep _Universiteit van de toekomst_.

‘Wat wij als Jonge Academie nodig hebben,’ klonk het tijdens een bijeenkomst enkele maanden geleden uitzonderlijk unisono, ‘is een visietekst waarin we onze Ideale Universiteit schilderen.’ Geestdrift genereerde in geen tijd tientallen thema’s als inschrijvingsgeld, oriënteringsproef, diversiteit, internationale mobiliteit en interdisciplinariteit.

![](KoenBrosens.jpg "© foto: Sophie Dejaegher")

De cel _Beleid_ nam daarop aarzelend afscheid van familie en vrienden en sloot zich op in de kille kelders van het Paleis der Academiën. Op het ritme van tikkende verwarmingsbuizen zwoegden we aan de sleutel tot vrijheid, i.e. een zwanger A4’tje onderschreven door de leden van de Jonge Academie.

Deze column bereikt jullie vanuit de kelder. Het schiet namelijk niet onmiddellijk op.

Achter de eenstemmige wens schuilde immers een indrukwekkende kakofonie. Elk woord, elke zin, elke alinea, de aard en het doel van de tekst — alles werd en is nog steeds inzet van discussie die bij tijden lauw maar vaak verhit is. Wat moest het nu eigenlijk worden: een eenvoudige inkijk in onze besognes en wensen, een realistisch menu dat beleidsmakers moet inspireren en overtuigen, of een pamflet dat niets minder dan een revolutie moet doen ontvlammen in _Academia_? Wat met de politieke kleur, kleuren of regenboog die lezers onvermijdelijk zullen ontdekken? Is ‘omarmen’ te poëtisch een woord, wat is nu ook weer het verschil tussen ‘cross-disciplinariteit’ en ‘intra-disciplinariteit’ en betekent ‘provinciale campi’ ‘campi die opgenomen zijn in het vertrouwde maatschappelijke weefsel’ of ‘campi opgetrokken uit en vastgelopen in Vlaamsche klei’? Is de vorige zin eigenlijk niet te lang?

Het schiet dus niet onmiddellijk op.

Maar de kelder is ondertussen bijzonder gerieflijk ingericht, bezoek vindt zijn weg en moe getergd schonk Dropbox™ de JA een eigen _cloud_ omdat we het reguliere verkeer stremden. De cel _Beleid_ blijft dan ook dwalen en falen, maar in een groeiend gelukkig besef dat ons werk een therapeutische en helende functie heeft. Elke jonge club ervaart groeipijnen. Elke jonge club die bestaat uit enthousiaste, competitieve en bovenal eigenzinnige mensen met Een Mening & Visie ervaart aanzienlijke groeipijnen. De visietekst wil dan ook niet langer een hapklaar en eenstemmig document zijn, maar een collectief, veelkantig, levend en lerend gedachte-experiment dat de ideologische afstand tussen de leden van de Jonge Academici verkent en als het kan ook enigszins verkleint.

Om de oefening nog complexer te maken en het laatste kansje op een definitieve tekst de nek om te draaien, zal onze arena van disharmonie weldra openen op de website. Want waar is het beter dwalen en falen dan op een interactief en grenzeloos toneel?
