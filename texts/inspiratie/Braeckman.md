# Johan Braeckman

✒ Karolien Poels :twitter: @KPoels

∑ Hoe delen wetenschappers vandaag hun dag in? Wat inspireert hen? Maja sprak hierover met Johan Braeckman, hoogleraar wijsbegeerte aan de Universiteit Gent. Het voorbije jaar nam hij een jaar loopbaanonderbreking. De media pikte dat gretig op; blijkbaar raakte het een gevoelige snaar. Maja graaft verder en peilt naar het verband tussen loopbaanonderbreking en inspiratie.

‘Ook ik heb een ongewone dagindeling, zeker nu ik mijn werk aan de universiteit een jaar onderbroken heb. Soms zit ik tot drie uur ’s nachts te lezen. Als ik dan ’s ochtends wakker word, lees ik gewoon verder in mijn bed.’ Al van kindsbeen af is Johan Braeckman een zeer fervent lezer. ‘Mijn moeder moest me altijd verplichten om mijn zaklamp uit te zetten, anders bleef ik de hele nacht doorlezen. Lezen is voor mij dan ook een onuitputtelijke bron van inspiratie.’

In Johans huiskamer treffen we — naast een fascinerende collectie fossielen en dierenschedels — een zeer indrukwekkende bibliotheek aan die twee muren tot aan de hoge plafonds integraal in beslag neemt. ‘Eigenlijk heb ik mijn huis zo ingericht dat ik weinig behoefte voel om weg te gaan. Ik moet uren per dag ongestoord aan een tafel of in mijn zetel kunnen lezen. Als ik dat niet kan, word ik ongemakkelijk.’

Ook de meeste van Johans medewerkers zijn boekenwurmen. ‘Tijdens de lunch praten we over pas gelezen werken en geven we elkaar titels door. De creatieve geesten, althans in de academische wereld, zijn zij die veel boeken lezen, zowel fictie als non-fictie. Ik vermoed trouwens dat de betere schrijvers diegenen zijn die reeds als kind aan lezen verslingerd waren. Lezen helpt om een idee helder te verwoorden en je betoog beter te structureren.’

Voor zijn onderzoek haalt Johan veel inspiratie uit boeken die buiten zijn eigen vakgebied, de filosofie, liggen. ‘Voor onze studies naar irrationaliteit hadden we bijvoorbeeld veel aan de geschriften van psycholoog Daniel Kahneman en voor ons onderzoek naar de vrije wil vond ik interessante inzichten bij hersenwetenschappers zoals Michael Gazzaniga en Victor Lamme. Het hoeft dus zeker geen zuivere filosofie te zijn. Integendeel zelfs. Iets lezen wat niet direct tot je eigen vakgebied behoort, kan tot nieuwe inzichten leiden.’

Johans tweede bron van inspiratie is zijn tuin. ‘Onkruid wieden, planten verpotten, ’s nachts slakken vernietigen, tomaten en pompoenen telen…’ Johan vertelt hoe hij al dertig jaar lang gepassioneerd is door orchideeën. ‘Ik kweek ze in mijn serre en lees er — uiteraard — veel boeken over. Intensief in mijn tuin of serre werken maakt mijn geest vrij. Het geeft me nieuwe ideeën.’

Wetenschappers moeten verder kijken dan hun eigen specifieke onderzoek. ‘Je moet kunnen lezen, dagdromen, denken in verschillende kanalen, mensen ontmoeten. Zo borrelen dingen op. En zo krijg je serendipiteit. Historisch zijn daar veel voorbeelden van. Maar bovenal moeten wetenschappers met rust gelaten worden. Ze moeten de tijd krijgen om hun ding te doen. Charles Darwin had de tijd om zich dag in dag uit obsessief te wijden aan zijn onderzoek. Zonder de mogelijkheid om jarenlang ongestoord te kunnen werken, was het hem niet gelukt.’

Dat net tijd in het huidige systeem onder druk staat, betreurt Johan. ‘De essentie van mijn werk vind ik _absoluut_ niet stresserend, integendeel. Helaas moeten we tegenwoordig zoveel andere zaken doen: in commissies zetelen, massa’s e-mails beantwoorden, allerhande administratie. Dat belet me mijn echte werk te doen. En dat is _wel_ stresserend.’

Op de vraag hoe jonge wetenschappers, ondanks de tijdsdruk, hun inspiratie en creativiteit kunnen behouden, citeert hij James Watson, medeontdekker van de DNA-structuur: ‘Avoid boring people.’ En hij voegt eraan toe: ‘Verspil je tijd niet. Doe de zaken die je écht interessant vindt en niet alleen wat goed staat op je cv. Creëer je eigen biotoop waar je zoveel mogelijk ongestoord kunt werken. En vergeet niet dat ook dagdromen en zomaar door het raam kijken belangrijk kunnen zijn.’
