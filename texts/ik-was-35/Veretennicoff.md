# Irina Veretennicoff

✒ Ben Dhooge :twitter: @DhoogeBen


### Q: Hoe zag uw carrière eruit toen u 35 was?

In 1979 was ik werkleider aan het departement natuurkunde van de VUB. Docent werd ik pas later. Dat ging toen heel anders dan nu. De rector had me opgebeld met de boodschap dat er een afdeling Toegepaste Natuurkunde zou komen in de faculteit Toegepaste Wetenschappen en dat hij en de andere oprichters op mij rekenden om daar les te geven. Zo was ik in 1980 de eerste vrouw die tot docent werd benoemd. Dat was dan wel op basis van een vacature, maar zonder sollicitatie, eigenlijk via coöptatie zoals voor vele van mijn tijdsgenoten. Helemaal anders dan nu het geval is, natuurlijk.

### Q: Was het een droom van u om professor te worden?

Vóór mijn benoeming wist ik helemaal niet dat mijn carrière zo zou lopen. In het departement Natuurkunde waren alle posten bezet. Voltijds professor worden — en daarvoor moest je cursussen toegewezen krijgen — was bijna onmogelijk omdat de VUB pas verzelfstandigd was en alle posten bezet waren door jonge docenten — allemaal mannen. Gelukkig leefden wij in symbiose met de ULB, waarmee we de infrastructuur deelden en waar heel wat grote namen actief waren, zoals Robert Brout, François Englert en Ilya Prigogine. Voor mijn onderzoek was ik in de eerste plaats verbonden aan de ULB en dat heeft me kansen gegeven.

Mijn toenmalige baas aan de VUB, Jean Philippot, had me bij het begin van mijn mandaat als assistent een onderwerp over magnetische resonantie en gekoppelde spinsystemen voorgesteld, maar — jong als ik was — vond ik dat toen intellectueel niet spannend genoeg. Er waren dan ook zoveel andere onderwerpen waarmee we in aanraking kwamen. Door Prigogine liepen er op de afdeling _Chimie Physique II_ heel wat internationale projecten, kwamen er veel buitenlandse bezoekers en waren er regelmatig seminaries met toponderzoekers. Het was een broeikas van ideeën en pluridisciplinariteit, het leek wel een hedendaags excellentiecentrum. Hoe kon je aan de bekoring weerstaan om in zo’n uitzonderlijke omgeving te doctoreren? Philippot had veel begrip voor mijn beslissing en heeft toen contact opgenomen met zijn collega, Radu Balescu, die zich bezighield met plasmafysica. Dat is eigenlijk een heel goede leerschool geweest voor mijn latere werk in de fotonica. Bij hem heb ik dan mijn doctoraatsthesis geschreven, vanaf 1966.

### Q: Waarom had u voor fysica gekozen?

Oorspronkelijk wilde ik geschiedenis studeren omdat ik een fantastische lerares geschiedenis had. Mijn vader had echter liever dat ik ‘iets nuttigers’ deed. Toen ik vijftien of zestien was, had ik een boek van Disney gelezen. Dat heette ‘Onze vriend het atoom’ en gaf inzicht in wat een atoom precies is. Dat was zo boeiend! Wat me ook altijd had gefascineerd, was het leven en werk van Marie Curie. Mijn vader stopte me vaak dergelijke boeken in de handen, trouwens. Ik denk dat ik uiteindelijk voor fysica heb gekozen omdat er mysteries te ontrafelen waren. Bovendien waren natuurkundigen toen echt helden voor de maatschappij, die kregen enorm veel waardering. Denk maar aan Einstein, Marie Curie, de Solvayraden, enzovoort. Verder dacht ik ook begrepen te hebben dat je voor fysica niet veel uit het hoofd moest leren…

### Q: Hoe liep de samenwerking met uw promotor?

Balescu was een man die heel veel zelf deed, dus je moest op één of andere manier je terrein afbakenen. Hij was wel onmisbaar. Ik was nooit zo ver geraakt zonder zijn hulp, maar in het begin had ik altijd de indruk dat ik steeds een paar passen op hem achterliep en zelf niet met eigen origineel werk kon bijdragen aan het onderzoek. Het is een zegen geweest dat Balescu een sabbatical nam. Plots stonden zijn medewerkers helemaal op eigen benen. Dat was formidabel — we zijn dan zelf in een klein groepje beginnen te werken aan problemen die ons interesseerden. Het fantastische was ook dat Balescu ons daarin verder aanmoedigde toen hij terugkwam.

❝ Ik heb de indruk dat onderzoekers vandaag de tijd niet meer krijgen om te doen waarvoor ze opgeleid zijn: nadenken!

De tweede bonus, die voor mijn carrière misschien nog belangrijker is geweest, was dat Prigogine een van de eerste westerse wetenschappers was die Russische geleerden kon ontvangen – dat was niet evident in die tijd door de Koude Oorlog. Fysici, biologen en allerlei andere Russische geleerden kwamen er over de vloer. Eén van hen was Yuri Klimontovich, een expert in de statistische plasmafysica. Toen hij zag wat we deden, heeft hij me in 1980 uitgenodigd om een seminarie of twee te komen geven in Moskou. Gezien mijn naam dacht hij natuurlijk dat ik Russisch sprak, wat niet het geval is. Ik heb wel Russische roots, maar ben geboren en getogen in België. Nadien, vanaf 1981, ben ik beginnen samen te werken met een onderzoeksinstituut in de buurt van Moskou (IZMIRAN, het huidige _Pushkov Institute of Terrestrial Magnetism, Ionosphere and Radiowave Propagation_). Dat is een heel vruchtbare samenwerking geworden waarvoor we in 1991 bekroond zijn met de Russische staatsprijs. Ik was de eerste vrouw en de eerste buitenlander aan wie die prijs werd uitgereikt. De jury, denk ik, had dat niet door. Het dossier was natuurlijk helemaal in het Russisch opgesteld en mijn naam heeft een mannelijke uitgang. In Rusland zou mijn naam Veretennikova zijn.

### Q: Hoe bent u dan uiteindelijk bij de fotonica beland?

Vóór ik in 1984 voltijds docent werd, was ik bezig met laser-geïnduceerde thermonucleaire fusie. Dat was heel sterk in de mode toen en we hadden goede resultaten. Toen ik docent werd onder rector Van Geen moest ik van hem dat onderzoek opgeven. Hij wou dat ik iets zou kiezen waarmee ingenieurs een job zouden kunnen vinden in Vlaanderen. De halfgeleiderlasers kwamen toen op, net zoals de optische vezels en ik ben die wereld dus eigenlijk langzamerhand ingerold. Het was een samenloop van omstandigheden, maar tegelijk een positieve keuze. Door mijn achtergrond had ik ook een andere perceptie van de interactie tussen licht en materie, wat me zeker heeft geholpen.

### Q: Hoe is het om als wetenschapper — zonder het misschien volledig te beseffen — een nieuw onderzoeksdomein als de fotonica te zien ontstaan?

De fotonica is natuurlijk ontstaan zonder wat wij aan de VUB hebben gedaan. Alles ging snel eind jaren ’80. Er was een goede theoretische achtergrond opgebouwd, in eerste instantie door Russische geleerden, en er was een markt die je kon definiëren, vooral dankzij technologische innovaties in het Westen. Er was behoefte aan snellere en meer betrouwbare telecommunicatie, dataopslag, beeldschermen, toepassingen in de geneeskunde, enz. Het was dus vooral de uitdaging om daarin een niche te vinden. Dat is een leerproces geweest, met vallen en opstaan. Dat betekent ook dat als je kijkt naar de impact van onze publicaties, dat die in het begin niet zo groot was, net omdat we in een niche werkten. Later kwam daar dan de opleiding fotonica bij en nu is het onderzoeksdomein één van de Europese speerpunten.

_![Irina Veretenicoff ca 1979](veretenicoff2.jpg)_

### Q: Hoe was het om als vrouw mee te draaien in de toenmalige, voornamelijk mannelijke wereld van de universiteit en de ingenieurswetenschappen?

Dat was niet zo gemakkelijk. Ik was geen man, geen ingenieur en had weinig ervaring met technologie. Ik heb wel bijna onmiddellijk de steun gekregen van de jonge ingenieurs en voelde me snel thuis in mijn nieuwe faculteit. Dus ik heb nooit echt moeten strijden als vrouw om vooruit te geraken.

Anderzijds werd er niet altijd rekening gehouden met het feit dat je een vrouw bent op momenten dat dat nodig is. In 1974 was ik hoogzwanger. Op een avond kreeg ik een telefoontje van de toekomstige rector, Roger Van Geen, die vroeg of ik zijn lessen optica wilde overnemen voor de periode van zijn rectorschap. Dat was natuurlijk een hele eer, maar ik wist niet onmiddellijk wat ik daarop moest antwoorden gezien mijn zwangerschap. Mijn man, ook een wetenschapper (Manuel Paiva, n.v.d.r.), reageerde enthousiast en ik heb het dan toch maar aanvaard.

Trouwens, als je naar mijn publicaties kijkt op _Web of Science_, dan is het net alsof ik pas op het einde van de jaren ’80 ben beginnen te publiceren. Dat komt omdat ik pas vanaf het ogenblik dat ik in het gebied van de fotonica begon te werken, al mijn papers met mijn eigen naam heb ondertekend. Voordien gebruikte ik ook de naam van mijn echtgenoot, Paiva-Veretennicoff, dus.

Toen was het sowieso niet zo belangrijk om heel veel geciteerd te worden of om zoveel mogelijk te publiceren. We waren vrij, vrij om zelf het ritme te bepalen van onze productie, vrij om risico’s te nemen. Ik heb me dan ook veel kunnen inzetten voor de organisatie van het onderwijs, voor het departement, voor de jonge onderzoekers en voor de maatschappij, bijvoorbeeld als expert voor de Europese commissie. Dat waren echt gouden jaren.

### Q: Hoe zat het met de combinatie werk en gezin? Uw echtgenoot was ook wetenschapper: speelde dat een rol?

Als wetenschapper had hij natuurlijk veel begrip voor mij. We hebben altijd heel hard gewerkt, ook in het weekend en ’s avonds. We waren wel vrij, maar dat betekende niet dat we niets deden. Onze familie woonde in het buitenland, dus we moesten wel op eigen benen staan. Dat betekende dan ook dat onze dochters veel tijd in de crèche en in de opvang op school hebben doorgebracht. Dat hebben ze me toen niet verweten, maar nu wel. Toch besteedde ik elk vrij moment dat ik had aan de kinderen, ook later, toen ze adolescenten waren. Ook moest elke maaltijd een feest zijn: de tafel mooi gedekt, een kaars op tafel, samen eten en praten over de dag. Dat was voor mij een absolute prioriteit.

❝  Als bevoorrechte burgers moeten wetenschappers _dienen_, niet _bediend worden_.

### Q: Zou u opnieuw onderzoeker en professor willen worden in deze tijd?

Nee, omdat ik heb geproefd van hoe het vroeger was. Vandaag heb ik de indruk dat onderzoekers de tijd niet meer krijgen om te doen waarvoor ze opgeleid zijn: nadenken! Anderzijds was er op het moment dat ik departementshoofd was, ook al heel veel administratie en bureaucratie. Dat was toen niet anders dan nu. Ik beklaag de jonge vorsers, maar jullie hebben toch ook veel meer opportuniteiten en zijn beter voorbereid. Voor ons waren projectaanvragen bijvoorbeeld een moeilijke opgave. We wisten helemaal niet hoe we dat moesten doen. Het fantastische was dan wel dat je een project kon schrijven op basis van je buikgevoel, en niet op basis van een strak _format_ dat je opgelegd werd. We konden echt schrijven waarom we de dingen wilden doen in de vorm die we daarvoor geschikt vonden en op die manier proberen te overtuigen. Dat ging natuurlijk met vallen en opstaan.

### Q: Mochten jullie falen?

Absoluut! Ik ben benoemd zonder expliciet een onderzoeksproject te moeten schrijven. Ook moesten we niet om het jaar een verslag schrijven van de activiteiten. Je kon dus gerust falen. Als een berekening of een experiment niet goed uitkwam, hielp dat je in de eerste plaats om te groeien. Het hoefde niet per se onmiddellijk iets op te leveren qua output. Vandaag zijn we dan ook verkeerd bezig. Een kennismaatschappij is een maatschappij waarin kennis van fundamentele waarde is. Niet alleen kennis genereren is belangrijk, maar ook kennis doorgeven en kritisch nadenken over kennis. Kennis moet ook voor iedereen vrij toegankelijk zijn. Dat is nu zeker niet het geval. We moeten verder durven te gaan dan alleen een kenniseconomie gecombineerd met een informatiemaatschappij.

### Q: Heeft u, tot slot, een advies voor jonge onderzoekers?

Misschien is het een verkeerd advies, maar het enige wat telt, is de passie voor je werk. Je moet gaan voor je zaak, je mag niet te veel compromissen sluiten. Roei gerust tegen de stroom in. Als je overtuigd bent van iets, dan zullen de mensen jou volgen of je uiteindelijk wel zeggen dat je verkeerd bent. Het is evident dat je hard moet werken, dat is eigen aan de job. Maar het is de mooiste job die je kunt hebben, denk ik, zeker met al die vrijheid en met alle opportuniteiten die de maatschappij je geeft. We zijn wie we zijn omdat de maatschappij in ons heeft geïnvesteerd. We moeten dat erkennen en de maatschappij dingen teruggeven. Mijn vader — en ik denk dat hij dat van mijn grootvader, een generaal in het Russische leger, had — zei altijd dat je als bevoorrechte burger moest _dienen_, niet _bediend worden_. Wetenschappers moeten ook de maatschappij dienen.
