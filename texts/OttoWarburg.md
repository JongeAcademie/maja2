# De briefkaart van Otto Warburg

✒ Samuel Mareel

![](briefkaart.jpg)

Enkele jaren geleden verscheen in _Nature_ een artikel over de bijdrage van Otto Heinrich Warburg aan het kankeronderzoek. Eén van de illustraties bij het artikel was een subsidieaanvraag van die Duitse medicus en Nobelprijswinnaar (1883–1970). De aanvraag dateert wellicht uit 1921 en was gericht aan de _Notgemeinschaft der Deutschen Wissenschaft_, het toenmalige Duitse FWO, zeg maar. De afbeelding ging al snel, los van het bijbehorende artikel, een eigen leven leiden en kende een verspreiding die zelfs voor het breed gelezen _Nature_ uitzonderlijk is. Met name op sociale media werd ze massaal gedeeld en becommentarieerd. Opmerkelijk is dat dat ook gebeurde door mensen die niets met geneeskunde of kankeronderzoek te maken hadden en dus vermoedelijk nooit eerder van Otto Warburg gehoord hadden. Eén ding lijken ze wel met elkaar gemeen te hebben: het waren, zonder uitzondering, (vooral jonge) academici.

Wat was er dan zo bijzonder aan het document? Niet-academici — en wellicht nog meer Warburg zelf — zullen de grootste moeite hebben om die vraag te beantwoorden. Op wat een blanco briefkaart lijkt, staat naast de naam en handtekening van Warburg de term ‘Antrag’ getypt, met daaronder het zinnetje: ‘Ich benötige 10 000 (zehntausend) Mark.’ Neutraler en helderder had hij het niet kunnen verwoorden. Naar verluidt kreeg Warburg het gevraagde bedrag trouwens zonder problemen toegekend.

Dat Warburgs verzoek aan de Notgemeinschaft zo veel aandacht genereerde, heeft wellicht niet zozeer te maken met het document op zich, als wel met het contrast ervan met onze huidige aanvragen voor onderzoekssubsidie. Voor Warburg volstond in 1921 één lijntje. Wie vandaag bij de European Research Council een _starting_ of _consolidator grant_ wil verkrijgen, krijgt vijfentwintig bladzijden ter beschikking, voor onder andere een beschrijving van het project met samenvattingen van verschillende lengte en omvang, een budget, cv en _track record_.

❝ Niet het gemak waarmee Warburg geld leek te kunnen verwerven, maar wel de vrijheid die hem geboden werd, spreken ons vandaag zo aan. ![](Samuel.jpg#x50y25 "© foto: Sophie Dejaegher")

De reacties op de afbeelding in _Nature_ varieerden van hilariteit tot nostalgie naar een tijd toen het verwerven van geld om wetenschap te bedrijven geen _issue_ was (‘If only grant proposals were this easy now!’). Of beter: leek te zijn, want uiteraard is dat gevoel van nostalgie grotendeels gebaseerd op een illusie. Warburg kreeg de tienduizend Mark (die destijds trouwens helemaal niet zo veel waard was) met gemak toegezegd omdat hij op dat moment al een gevestigd wetenschapper was.

De sterke tegenstelling tussen subsidieaanvragen toen en nu werpt echter ook de vraag op naar hoe men in een andere tijd naar de huidige praktijk zou kijken. Subsidieaanvragen zijn functionele documenten, die over het algemeen alleen gelezen worden door mensen die er een direct belang bij hebben. Met een onbevangen blik bekeken, worden het plotseling een heel ander soort teksten, eerder wat historici ‘verhalende bronnen’ noemen. Die documenten moeten geen doel meer realiseren maar vertellen wel iets over de tijd waarin ze zijn ontstaan. Dus wat zou men over pakweg honderd jaar van onze aanvragen denken? Of beter nog: hoe zou Otto Warburg zelf ze lezen?

Hij zou allicht onder de indruk zijn van de omvang van de documenten in de eerste plaats, maar ook van het aantal aanvragen, de variatie in mannen en vrouwen die voor onderzoekssubsidie in aanmerking komen en van de mogelijkheden die zo’n subsidie hen biedt om een onafhankelijke carrière uit te bouwen. Daarnaast zou de heldere presentatie van het onderzoek ongetwijfeld zijn bewondering opwekken en ook de dwingende, brede en gedurfde vraagstellingen en hypothesen, steeds in functie van een prangende maatschappelijke nood en met een duidelijk plan om de onderzoeksresultaten aan de maatschappij te communiceren, zouden hem imponeren, net zoals het feit dat het onderzoek in eendrachtige samenwerking met collega’s overal ter wereld uitgevoerd zou worden. Warburg zou de toekomst beslist met meer vertrouwen en optimisme tegemoet hebben gezien dan de politieke en economische ontwikkelingen in de Weimarrepubliek van die dagen deden vermoeden.

En toch is het niet ondenkbaar dat de nuchtere Duitser bij momenten ook even de wenkbrauwen zou fronsen: bij de overdaad aan superlatieven in de presentatie van de excellentie van onderzoek en onderzoeker(s), bij de gouden bergen die de subsidiegever worden voorgespiegeld, of de teleologische logica waarmee het leven en de carrière van de onderzoekers lijken af te stevenen op net die ene discipline en net dat ene onderwerp. Na het lezen van verschillende dossiers zou Warburg zich misschien zelfs even afvragen of hij hier wel met aanvragen voor onderzoekssubsidie te maken heeft, of eerder met een hem onbekend literair genre. De waarde van een literaire tekst hangt immers evenzeer af van de kwaliteit van het spel met de conventies van het genre als van de waarachtigheid waarmee de werkelijkheid erin wordt weergegeven.

Maar het moeilijkst zou Warburg het wellicht hebben met de duidelijkheid waarmee onderzoeksvoorstellen anno 2015 al op voorhand in detail kunnen aangeven waar een project heen zal gaan, hoe dat zal gebeuren, welke maatschappelijke uitdagingen te lijf zullen worden gegaan en hoeveel tijd daar precies voor nodig is. De wetenschap zal tegen 2015 beslist een grote sprong voorwaarts hebben gemaakt, zal hij misschien denken, maar zo’n mate van rechtlijnigheid, coherentie en begrijpelijkheid, is dat niet wat te veel van het goede? Het is niet denkbeeldig dat met name de beroemde uitspraak van Warburgs goede vriend en mentor Albert Einstein hem voor de geest zou zijn gekomen: ‘If we knew what we were doing, it wouldn’t be called research, would it?’

Bij nader inzien is het misschien vooral dat aspect van Otto Warburgs aanvraag uit 1921 dat zo veel enthousiaste delers van de foto uit _Nature_ aansprak: niet het gemak waarmee Warburg geld leek te kunnen verwerven, maar de relatieve vrijheid die hem geboden werd om het onderzoek waarin hij gespecialiseerd was, uit te voeren. Die wat slordige briefkaart met dat eenvoudige zinnetje herinnert dan aan wat in ons huidige subsidiesysteem, ondanks zijn mogelijkheden, verloren dreigt te gaan. Ze suggereert begrip voor de complexiteit van de wetenschap, geduld met de grilligheid en vaak onsamenhangendheid van de menselijke geest in zijn poging om die complexiteit te vatten en te gebruiken, en ruimte voor de vergissing, het falen en dwalen, vallen en opstaan. Ze wordt, kortom, een symbool van de kostbare vrijheid van wetenschappers om niet altijd te moeten weten waar zij precies mee bezig zijn.
